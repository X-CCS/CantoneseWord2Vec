二零一二年，九月。

屯門醫院

急症室既大堂，有一個男人抱住一個大約四歲既小朋友，好急躁咁由門口跑入黎，不停咁大嗌：

「醫生！
幫我睇下我個仔呀。」

---Advertisement---





當席既護士聽到有人咁樣大叫都第一時間走過黎望下發生乜野事，個男人將手上既小朋友交比其中一個護士，然後詞不達意咁開始解釋經過：

「姑娘呢個係我個仔，佢發燒已經發左幾日，我比左啲藥佢，食完本來已經冇事，我見佢仲熱咪同佢沖凍水涼，點知訓訓下我起身先發現佢個身熱到好似火爐咁，叫佢佢又冇反應，姑娘妳幫我睇下個仔好冇呀？」

護士甲：「我知架喇，你去左果邊幫小朋友登記左先。」

「妳記住幫我睇左先呀姑娘！」

幾位護士第一時間將個昏迷既小朋友帶到急症室入面，而嗰個男人就神不守舍咁行到去登記處，敲敲果塊佈滿通告既玻璃。





「我幫個仔登記。」

「先生，小朋友既身份証明。」

「……
我冇帶…」

「冇帶點幫你登記呀，你係佢爸爸，你比我登記左先，你叫乜嘢名呀？」

「我個仔叫薛天佑。」





「我未問你個仔，我幫你登記左你既先，你叫咩名呀？」

「我？我叫薛可勇。」

登記之後，薛可勇一個人走到一個角落，對眼一路都係默默咁望住天佑被送入去急救既嗰個入口。

「仔，唔好嚇阿爸，唔好有事。」
薛可勇滿眼紅筋、目無表情咁不斷同自己講嘢，右手同時又握緊住電話，從各種既表現黎睇，完全可以估計得到佢而家既不安。

不安，大概係源自一個原因。
四年前，薛可勇既爸爸，就係喺呢一間醫院離開呢個世界，

呢四年以來，薛家既人都冇再去過呢一間醫院，那怕係一秒鐘。

薛可勇而家坐既位置，亦都係當時爸爸薛天來最後一次入醫院時，薛可勇抱住天佑坐過既同一個位置。
一段舊既傷痛回憶再加上一個正在發生既不幸情況，得出既結果只有更不安、更難鎮定。

半個鐘頭後，薛可勇見到其中一個有份抱天佑入去既護士走出黎，佢即刻跑上前，問個明白。





薛可勇：「姑娘，我個仔點呀？」

護士甲：「佢發燒發到106度，我地已經同佢塞左藥同敷冰袋，醫生會準備同佢照下個肺，你等多一陣，有消息我地會同你聯絡。」

薛可勇：「唔該哂姑娘，唔該哂！」

呢個時侯，薛可勇一路渣住既電話響起，電話屏幕顯示既人名係靜悠。

姚靜悠，Yoyo，亦即係薛可勇正搞緊離婚手續既前妻。

可勇：「喂。」

靜悠：「薛可勇，我到左喇，你去左邊呀？天佑呢？」





可勇：「我喺廁所果邊。」

「噗……
…DoDo……
…」

可勇拎住個已經收左線既電話，呆呆咁企喺原位，因為佢知道靜悠好快就會出現佢既面前，而同時，佢亦都因為天佑既事而唔識得點去面對靜悠。

「薛可勇！」
收線後唔夠一分鐘，可勇已經聽到靜悠從身後傳黎既大叫。

可勇回頭，見到靜悠一身狼狽咁向自己走過黎。

「薛可勇，你點湊仔？你同我死爭爛爭，而家搞到個仔咁樣？奶奶去左邊？」

可勇：「阿媽返左大陸，今朝個仔仲好精神，我同佢沖完個涼之後佢就訓左，點知我訓左一陣起身想叫佢食飯果時，先知佢發燒燒到好熱……」

靜悠：「對唔住做乜？天佑而家點？醫生點講？」





可勇：「醫生話燒到106度，準備同佢照肺。」

「仔…嗚…」

靜悠坐低放聲咁樣大喊，可勇見到呢個情況，更加難過。

「我同你講個仔跟我，比我阿媽湊，你想見佢果時隨時都可以見，薛可勇，點解你死都要爭住個仔？」

可勇：「我知係我睇漏眼，我知道係我問題…」

靜悠：「你知咁又點？你知係咪代表個仔會冇事？我乜嘢都冇，我一個人打兩份工，都係想比好小小生活個仔，我冇左個仔我仲有乜嘢？」

「唔好咁，阿仔好快冇事。」
可勇拍拍靜悠膊頭，但靜悠好大反應咁一手將佢撥開。

「你唔好掂到我，我好憎你。」





可勇完全冇辦法，電話再次響起，屏幕上顯示出一個令可勇稍稍安心既人名，

「薛可正。」

「哥。」

「可勇，天佑點？」

「醫生話燒到106度，而家準備照肺。」

「點解會咁架？你打左比靜悠未？」

「佢而家喺我隔離，係呀，阿嫂嬴唔嬴到思倪個撫養權？」

「嬴左，唔好講咁多，我而家趕過黎。」

收線，可勇同靜悠依舊係互無交流。

五分鐘之後，

可勇：「阿嫂…安兒佢嬴左單官司。」

靜悠：「我知，佢WhatsApp左我。」

可勇：「估唔到一打就打左幾年先搞掂。」

靜悠：「做咩呀？驚我同你爭天佑既官司都要打咁耐呀？」

可勇：「我唔係咁既意思。」

靜悠：「唔係咁既意思你就唔好再同我爭，呢句嘢我同你講左兩年喇。」

可勇冇出聲，慢慢咁企左起身，面向住靜悠，

「我地分開左幾多年？」

靜悠：「呢個時候我唔想同你講呢啲？」

可勇：「妳真係唔信我？」

靜悠：「我點信？你比我姊妹見到你帶住個女仔走左，果晚你仲要冇返屋企訓，我開頭問你你仲要發返我脾氣轉頭？到後來有人比左Party入面你同果個女仔既相你先唔敢發脾氣。」

可勇：「我冇點認？」

靜悠：「唔好同我講呢啲，總之你解釋唔到比我聽你去左邊，你就唔使再講。
薛可勇我跟左你四年，你估我唔知你性格？由細到大你都係唔認錯架啦，我成世人只係聽過你喺醫院果晚同阿爸講過一次對唔住，但如果要我有事，又或者係就死你先識認錯，

咁我寧願你一世都唔好講，我搞得掂，冇左你薛可勇，冇左其他人，我一樣搞得掂。」

靜悠知道自己既聲線愈黎愈大，然後好自覺咁收聲將視線轉向另一邊，而可勇就一直目不轉晴咁望住靜悠，

就喺十五分鐘之後，醫院外面一部私家車停低，落車既係由法庭匆匆趕到既薛可正，旁邊仲有佢太太梁安兒、薛可正既親生仔薛天迪，仲有梁安兒同前夫所生既大仔鍾思倪。

「媽咪，醫院唔比小朋友入去，妳同兩個仔喺外面等我。」

「好。」

就喺薛可正走入醫院望見可勇既一刻，佢見到人生入面最傷心，而又最驚訝既一幕。

可勇面向住靜悠，雙眼一邊開始漸紅，一邊突然跪低，捉住靜悠雙手：

「老婆，等天佑好返之後，我唔會再同妳爭，係我對妳唔好，係我對妳唔住，以前既事，我向妳講一聲…

對唔住。」

靜悠同可勇幾年既相處，自問已經對可勇非常了解，但佢點都估唔到，當日點樣都唔肯認錯既可勇，今日會突然間跪喺自己面前講一句佢從來都唔肯講既說話，靜悠既思維一下了就打亂左，整個人突然間就好似返到去兩年前佢地兩夫妻鬧翻既果一段回憶入面。

二零一零年，農歷新年。

大窩口邨，靜悠既娘家樓下。

靜悠：「老公，啲利是你分好未？」

可勇：「分好啦，一陣你提下我邊幾個要比一佰蚊呀，一陣俾錯左，外母轉頭又單打我呀。」

靜悠：「得啦，總之阿媽講咩我都會幫你頂住，你當佢亂講啦。」

可勇：「妳係至好呀，上次成班親戚面前佢已經話我娶妳果時寒酸架喇。」

靜悠：「知喇，行快啲啦。」

去到娘家門口，可勇深呼吸一下，然後按一下門鐘，好唔情願咁開始左呢一次拜年之旅。

「叮噹」

靜悠娘家大門打開，一個又肥又矮既女人開門，

「有冇搞錯呀，咁遲架你地。」
開門既唔係其他人，呢一張現實又猙獰面目既主人，正正就係靜悠媽咪，亦即係天佑既外婆–桂姨。

「外母。」

「嗯，阿悠妳大表哥喺入面呀，快啲帶天佑去打個招呼啦。」
桂姨對可勇做出一個不屑既回應，然後就拉住靜悠隻手行入屋裡面。

一間大窩邨H型既公屋中房單位入面，坐住超過十五個靜悠既親戚，其中以一個身著Armani西裝，加上個樣囂張跋扈既男人最為注目，佢就係靜悠既大表哥，
潘志龍。

「姨媽、舅父、姨丈、三姨，恭喜發財，天佑，恭喜發財啦。」
靜悠抱住天佑向幾位長輩拜年，而可勇就想賀禮先放好。

「靜悠。」

「大表哥。」

「唔見成年又靚左。」
潘志龍行埋靜悠身邊，熱情咁意圖攬住靜悠，而靜悠就巧妙咁用天佑將呢個大表哥擋住。

潘志龍：「天佑仔，叫我表舅父先，唔係唔俾利是你架。」

靜悠：「你結左婚我唔知既？幾時既事？」

潘志龍：「邊個話結左婚先可以派利是？你表哥我今年搵到用唔哂，派啲比人得唔得？」

靜悠：「咁勁呀？」

桂姨：「係呀，你大表哥頭先先講，剩係十二月都搵左成十五萬，幾叻仔。」

潘志龍：「叻咩丫姨，小意思之嘛，咦係喎，妳老公呢阿悠？」

靜悠：「老公，你放好嘢未呀？過黎丫。」

「哦。」
可勇黎到，靜悠幸福咁拉住佢既手，唔知點解，呢個舉動竟然令潘志龍臉上有一絲不悅既表情，但只係一閃即過。

「喂，可勇，你一年著得老實過一年喎。
點呀而家去左邊度發財？」
潘志龍拍拍可勇膊頭，口入面既意思係可勇既外表一年比一年寒酸。

「冇呀，而家做貨車司機，遲少少先同阿哥搞生意。」
可勇明白潘志龍意思，但太多長輩在場，所以輕輕將自己既近況帶過。

桂姨：「做個貨車搵得幾多錢，我早幾個月叫過靜悠幫你搵大表哥轉工架啦。」

可勇：「外母，我果而家果度做得幾多呀，唔使麻煩大表哥喇。」

靜悠：「好喇，唔好討論呢樣，老公你派左利是比班小朋友未？我手袋果度有紅色既利是，你幫我去派左佢啦。」

可勇：「哦。」

可勇拎住一疊利是向小朋友堆走過去，其實呢幾年佢已經習慣，當每一次靜悠既家庭聚會，桂姨都會有意無意咁用窮呢個原因去挖苦自己，雖然係唔好受，但每一次返到屋企靜悠都會好好咁既可勇道歉，所以一年三兩次既聚會，可勇每次都會當受難日咁去應酬。

至於呢位大表哥，跟據靜悠所講，佢由細到大都係咁囂張，加佢靜悠姨媽﹝潘志龍親母﹞本身有錢，所以呢個潘志龍好鐘意出風頭，凡事唔計較，只係鐘意出風頭。
另外，就係佢對靜悠特別熱情，每次見面都會故意親近靜悠，當然從靜悠口中呢種都係親情間既表現，並無特別。

可勇派完利是，自己一個去左洗手間，就喺佢方便既過程入面，佢聽到洗手間外兩個人好細聲既對話，

「丫，估唔到志龍又會咁叻仔。」

「係啦，果時桂姨仲話佢太花心，唔比佢同靜悠拍拖。」

「佢地有拍過拖架咩？」

「有，十六七歲果時嘛，拍左兩個月就比桂姨叫停左啦。」

洗手間入面既可勇聽到，覺得非常錯愕，點解佢同靜悠結左婚兩年多，見過呢個潘志龍咁多次，都唔知道呢件事？

由洗手間行返出嚟，再走返出果個逼滿人既大廳既呢段距離，可勇既思緒依然非常凌亂，直到見到靜悠，佢同潘志龍傾計既時候故意所保持既距離，可勇知道，兒時所談既一場戀愛，根本只不過係小事一樁，人到底都會有過去，呢一個道理係可勇由自己既大哥同大嫂身上所領悟。

可勇：「老婆，啲利是派哂喇。」

靜悠：「咁不如你帶天佑落去行下丫嘛冇呀？」

「嚟左有幾耐呀，又落街做乜嘢？」
桂姨聽到靜悠要可勇帶走天佑，由廚房大叫出大廳。

靜悠：「得啦，天佑想落街呀，妳煮嘢啦媽。」

潘志龍：「可勇有冇車？我出左架新款寶馬呀，你兜天佑仔去玩下啦，但自動波唔知你渣唔渣得慣，你渣開五噸半。」

可勇：「唔使喇，我帶佢行個圈之嘛。」

可勇知道靜悠故意吩咐自己帶天佑離開，無非因為唔想再比佢一班功利既親戚繼續奚落，儘管呢兩年多可勇已經習慣，但唔等如佢冇感覺。

草草咁食過一餐晚飯之後，可勇同靜悠就離開左呢個充滿銅臭既地方。

回程途中，

靜悠：「老公，今日冇嘢嘛？」

可勇：「冇事，邊有事，妳阿媽啲嘢我仲唔慣咩。」

靜悠：「我係話大表哥呀，我今日聽到佢話自己出左新車，但佢份人就係咁，其實佢冇嘢，係把口衰啲。」

可勇：「妳同佢細個已經好好感情架喇？」

靜悠：「咁我地表兄妹嚟架嘛，一定好親架啦。」

可勇：「咁好多表兄妹都唔係好親，我同我既表妹都唔知幾多年冇見。」

靜悠：「咁每個人唔同架嘛，做乜會無端端講起呢啲？」

可勇：「冇事，我無聊之嘛。」

靜悠：「係呀，聽日返去你媽咪度記得派金色果一堆利是。」

可勇：「都冇邊幾個要派，金色果堆有唔同咩？」

靜悠：「果堆十蚊嚟。」

可勇：「我派俾天迪喎，派十蚊？妳唔記得上年阿哥俾天佑都比一千蚊？」

靜悠：「咁正哥環境同我地點同呀？」

可勇：「但點解今日派俾妳班表弟就二十蚊？」

靜悠：「你知我阿媽呢邊既人勢利，派少左又有說話聽呀。」

可勇：「咁唔係我地問題喎。」

靜悠：「老公呀，你份雙糧唔係好多架，利是錢預多左四千蚊已經唔係好夠用。」

可勇：「咁妳仲要派多啲比妳果邊？」

靜悠：「都話我果邊既人把口唔收，我幫你咋。」

可勇：「我使乜理佢地，多餘。」

靜悠：「我唔同你講，都打橫嚟。」

可勇：「唔講咪唔好講。」

如果情侶間可以爭執既原因有100個，咁夫妻，就會係101樣。

第二朝，薛家。

因為禽晚既爭執，可勇同靜悠一整晚都冇再講嘢。
一大早，可勇同靜悠就返到舊屋幫薛媽媽打點，去準備迎接今日嚟拜年既親友。

一點鐘，包括薛可正夫婦在內既親友都到齊薛家，新年時節，大家做既事都係大同小異，不外乎各類賭局。

廚房內，靜悠一直準備晚餐，佢旁邊既，仲有啱啱生完天迪冇幾耐既安兒。

靜悠：「點呀？見你調養得幾好喎。」

安兒：「第二胎啦，有哂經驗，心情又好左好多，邊似生第一胎果時咁緊張。」

靜悠：「正哥一定幫妳安排得好好啦。」

安兒：「一般啦，老公應該做既佢都有做，係喎，同可勇鬧交呀？今日冇見妳地講過嘢？」

靜悠：「我都唔知，最近好似所有事都唔順利咁，佢份工又搵唔多，安兒妳都知天佑好快就會讀書，我想幫佢報間好少少既可勇又話學費貴。
好似禽日咁，去我阿媽度拜年，安兒妳都知我果邊屋企人個個隻眼都得個錢字，我咪大封少少利是，諗住班姨媽姑姐唔會覺得可勇寒酸，點知又比佢話我。」

安兒：「有冇好好地咁傾呀？」

靜悠：「傾乜丫傾，我為佢好都要比佢鬧？唔係呀嘛？到時天佑一讀書我都唔知點算。」

安兒：「妳地冇儲錢架？」

靜悠：「儲鬼儲馬咩！
搵得又唔多，之前我話出去做嘢佢又話唔好，佢自己又話要私人空間又一定要出去租屋住，同奶奶住有乜唔好？到而家個個月比左幾千蚊租屋，一個人搵錢三個人用，儲條命就有。」

安兒：「一係同佢講下搬返奶奶呢度住啦，有個照應嘛。」

靜悠：「佢唔肯呀，我叫過喇。」

安兒：「使唔使我叫可正同佢講，兩兄弟易講嘢啲。」

靜悠：「唔好喇，一陣又話我搵個大哥去壓佢。」

安兒：「靜悠，有時做女人唔好太硬朗。
我知可勇係有缺點，但兩公婆如果慣左大家既溝通模式係爭執，感情就只會慢慢轉差，妳地始於有小朋友，唔好忽略大家既感情。」

靜悠：「我都唔知點解佢而家咁既樣，識佢果時明明覺得佢好大膽好有型，而家……
唉。」

安兒：「可勇而家都仲好有型同好大膽，只係妳見過佢其他缺點，將佢本來吸引妳既優點縮細左之嘛。
薛可正夠話見過我去廁所同唔化妝之後，覺得愈黎愈唔靚啦。」

靜悠：「下，正哥咁大膽，妳唔嬲架？」

安兒：「有咩好嬲？個男人對自己好定唔好，唔通一句半句說話就可以影響到咩。
講真，我都話佢知，佢由頭到尾都唔靚仔架。

靜悠呀，有時妳睇人，人地都會睇妳架，知嘛？」

靜悠：「愈嚟愈長氣呀妳，梁安兒。」

安兒：「為妳好咋。」

薛家既另一邊，心情一般既薛可勇喺房入面欣賞無線電視台每個農曆新年都會重播既「行運超人」
，旁邊仲有佢既親生大哥，薛可正。

可正：「哈哈，呢個鄭中基真係睇幾多次都係咁好笑。」

可勇：「嗯。」

可正：「做乜呀？你阿嫂啱啱同我講你兩公婆又開戰喎。」

可勇：「開咩戰，永遠有佢講冇我講。」

可正：「為咩呀？為錢呀？」

可勇：「我都唔知點解，啱啱一齊果時都冇咁緊張錢，而家似足佢阿媽咁，阿哥，你都唔知幾難頂呀禽日，見到佢個仆街表哥又比佢串到飛起，唔係見佢阿媽喺度，我車都扑爆佢！」

可正：「你都知你外母難頂架啦。」

可勇：「以前都仲好啲架，係我地一家三口搬走左之後，真係冇空閒錢俾佢，佢就開始變臉。
我老婆又成日話我好搵錢嚟用，我搬出去都係想有我地一家三口既空間，咁都唔啱。」

可正：「如果真係辛苦咪搬返阿媽呢度住囉。」

可勇：「根本都唔關事，佢自己咪一樣亂使錢，佢想幫天佑報果間幼稚園一個月學費要成四千幾蚊呀，仲未計果啲雜費，褓姆車費都話要成千蚊一個月呀大佬，佢用一級方程式載我個仔返學呀而家？我日日坐的士都唔使咁貴啦。」

可正：「我明，男人點會唔明呢啲嘢。」

可勇：「好似禽日咁，佢果邊班細既就要派廿蚊利是，轉頭同我講今日我地呢邊就十蚊好喇，呢個咩道理？我地呢邊班細路冇咁矜貴呀？都傻傻地。」

可正：「唔好愈數愈過份，男人老狗你到時喺個老婆面前唔小心講一樣出嚟你都唔得掂呀。」

可勇：「我怕咩？講事實，仲有呀，我唔小心聽到原來靜悠同佢個表哥細個拍過拖，但佢一句都冇同我講過，咁樣呃住我我都未同佢計。」

可正：「靜悠跟你果時已經好細個啦，如果係再之前果啲散拖你計嚟做乜呀？」

可勇：「唔講呢啲喇，係呀阿哥，我果日聽敬人講，佢表弟喺英國結婚。」

可正：「佢兩老表都讀同一間中學架喎。」

可勇：「係呀，佢同我講，佢喺facebook度睇佢表弟結婚既相，見到有張相……」

可正：「見到有張相做咩？」

可勇：「佢話相入面見到個女仔，好似以娜姐…」

可勇本來以為會令薛可正驚歎不已既一個消息，換嚟既竟然只係一個目無表情既反應。

可正：「係喎，敬人佢地兩表兄弟同以娜係同一間中學，可能佢地有聯絡都唔定。」

可勇：「哥…」

可正：「嗯？」

可勇：「你唔想睇下以娜姐而家點咩？」

可正：「你話好似之嘛，都冇話係。」

可勇：「敬人話好似，叫佢send嚟睇下好冇？」

可正：「可勇，你望下。」

可正指一指床上面，正熟睡中只有幾個月大既天迪。

可勇：「即係咩？」

可正：「即係話時間已經向前行，我仲望返後面做乜嘢？」

可勇：「你真係冇諗喇咩？」

可正：「兩兄弟，唔會呃你，如果你問我記唔記得，我呢一世都會記得；但如果你問我有冇再諗起，我好老實話你知，我已經好耐冇諗起。

特別係天迪出世之後已經有好多事要我去打算同計劃，男人係咪應該要做左自己應該要做既事先呢？」

可勇：「係就好喇，我幾驚你仲掛住以娜。」

可正：「阿哥既事你就唔使擔心，你快啲去同靜悠講下嘢，今日拜年，兩個唔講野咁似咩樣呀？」

可勇：「知喇，頭先阿媽都問我做乜事，我出去喇。」

可勇走出大廳，拍拍坐喺地上面既天佑：「天佑，媽咪呢？」

「媽咪，果度。」
天佑指指廚房，然後又繼續玩玩具。

可勇行入廚房，呢個時候安兒剛剛要離開。

可勇：「嫂。」

安兒：「到你陪靜悠喇。」

「知喇嫂。」

安兒離開之後，可勇行到去靜悠身邊，隨手拎起一個碗，然後作狀清洗。

靜悠：「點呀薛生，又想鬧人呀？」

可勇：「邊有呀，嚟睇下我老婆有冇嘢要幫手之嘛。」

靜悠：「幫你個死人頭呀，天佑就陪鐘飲奶喇，你搞掂佢啦。」

可勇：「知道，即去，女皇。」

靜悠：「女皇就唔會成日比你鬧啦。」

可勇：「好喇以後唔鬧，我幫天佑沖奶先。」
年初四晚，可勇自己一個參加足球朋友之間既一個聚會，由夜晚八點，一直到凌晨三點，先由薛可正送到家門。

就喺果一個由可勇一家租住，市值六千三佰蚊既大興花園二期單位入面，可勇一打開門，就見到靜悠一個人坐喺大廳果度睇電視。

靜悠：「返嚟喇？」

可勇：「妳仲未訓既？」

靜悠：「我打過俾你，你電話點解唔開？」

---Advertisement---





可勇：「冇電呀，賭緊錢冇留意到，妳打俾阿哥丫嘛。」

靜悠：「又成班波友賭錢呀？」

可勇：「玩下之嘛。」

靜悠：「今朝你袋住果四千蚊呢？拎比我我聽日要入返去銀行。」

可勇：「阿哥頭先有用又冇錢喺身，我拎住比佢先，佢話聽日會俾返我。」





靜悠：「新年流流正哥無端端做乜要問你借幾千蚊？」

可勇：「我都話佢咁啱冇錢囉，老婆我啱啱入門口鞋都未除，妳俾我入左嚟先問我好冇？」

靜悠：「我冇嘢問你呀，電話又冇個，你睇住個仔呀我去沖涼，佢今晚好反訓呀。」

可勇：「得啦。」

靜悠走入浴室，可勇換完衫，無聊咁坐喺大廳睇電視。





突然，靜悠既電話響起一下提示，係收到訊息既聲音。

可勇隨手拎起電話一望，見到發訊息比靜悠既，竟然就係佢既大表哥，潘志龍。

「大表哥：邊個話妳唔靚，妳而家咪同細個一樣咁…..」

因為iphone既緣故，可勇只可以睇到部份訊息內容，除非，佢私自打開靜悠既訊息偷睇。

但可勇亦都知道，靜悠本來就非常討厭其他人侵犯佢既私隱，如果比佢知道就一定會大發脾氣。

但可勇對呢個訊息既內容又極度好奇，好奇既原因，可能係來自一股不明既不安感。

潘志龍呢個人既背景同佢既能力，由可勇知道佢曾經同靜悠拍拖開始，就已經帶比可勇一種莫名既威脅感。

就喺可勇拎住電話忐忑不安既時候，靜悠突然出現喺可勇既身邊：





「你做乜拎住我個電話？」

可勇：「吓？妳電話有聲幫妳睇下之嘛。」

「拎返嚟去沖涼啦你。」
靜悠一手搶返電話，然後好緊張咁行返入房。

可勇：「咁緊張做乜？邊個俾訊息妳？」

靜悠：「大表哥呀，佢由九點幾打比我知道你未返就一路俾訊息我喇。」

可勇：「咁妳又要同佢傾？」

靜悠：「佢係我表哥嚟，唔通我一句都唔回佢？我打比你你又冇開電話，咪一路等你一路同佢訊息講兩句囉，咁都唔得呀？」





可勇：「……
…….我沖涼喇。」

靜悠：「老公，我地鬧完交唔係好多日架咋。」

可勇：「知喇，妳訓先，我沖完涼都訓，果幾千蚊聽日我會問阿哥拎返。」

靜悠：「我吹埋個頭先，你都快啲沖，我等埋你訓。」

浴室入面，可勇好糾結咁比一個問題所纏繞住，由頭先睇到訊息果一剎那，可勇心入面就有一種好似曾相識既感覺。

兩年多之前，喺醫院果一晚，由大哥薛可正口中所講喺一架名車保時捷入面見到以娜既一件事，當時薛可正所形容既感覺，正正就係可勇而家所遇到既。

男人唔怕痛，亦都唔怕死，最怕就係喺自己女人面前，有被比較既感覺。

雖然呢個比較，可能根本冇存在過。





而另一個困擾可勇既問題，係靜悠所追問既四千蚊，根本一早就喺頭先既飯局輸清光。
近年，因為壓力漸大既原因，可勇不知不覺之間，已經習慣左用賭博嚟麻醉自己。
無論係工作地方、朋友聚會、又或者係普通既足球比賽，都成為佢消除壓力既地方。

果晚，兩夫妻都背住大家，一路無言咁直到天光。

第二日，可勇約左薛可正，將自己既事一五一十咁講出嚟，但薛可正比佢既第一個反應，竟然係…

「可勇，我同阿媽講左，你下個月返去佢度住啦。」

可勇：「吓？點解呀？」

可正：「點解？你啱啱問我拎四千蚊俾你救命，兩兄弟唔好話四千，就算四萬我都即時俾你，但問題你唔係用嚟救命，你係輸大左，你叫我點幫你？」

可勇：「我出糧就俾返你架喇阿哥。」





可正：「可勇呀，你份糧萬六蚊，全家開支就差唔多成萬蚊，如果唔係靜悠以前有錢儲落，你地一家點搞得掂？我而家俾得四千你，你轉頭又係賭過，果晚我已經叫左你唔好打莊，你自己又黑，又死要拎住個莊嚟做，唔係後尾敬人幫你追返小小，你點止輸咁少？」

可勇：「你借埋俾我先啦，我唔想比靜悠煩我呀，果日佢個表哥又搵佢，問佢又比佢鬧返轉頭。」

可正：「呢啲小事你唔好理住，你間屋而家到生約未？到就退左佢下個月搬返去阿媽度，如果你同靜悠有需要，阿哥出錢幫你地裝修下間屋好冇？」

可勇：「我唔想搬返去住喎。」

可正：「唔想搬？阿哥問你，天佑返左學之後你有冇計過要用多幾多錢？」

可勇：「冇，使咩擔心咁多，天生天養，我同你又咪係咁大。」

可正：「你係咁諗咋，晚晚訓你隔離果個唔係咁諗呀。」

可勇：「靜悠果度我搞得掂架喇。」

可正：「我唔想你好似我以前咁成日避開問題唔諗，靜悠今年二十二歲架咋，佢好後生佢唔一定要留喺你身邊一世，你記住阿哥講人係會變，但如果人地變左，唔一定係佢唔啱，問題係我地自己有冇進步。

阿哥點都撐你，安兒已經同我講過好多靜悠講既說話，你做男人既冇理由樣樣以自己行先唔理屋企人，你仲走去賭到個身一蚊都冇？唔通阿哥個個月都比幾萬蚊你用呀？」

可勇：「咁唔係點？有時男人交際應酬冇辦法架。」

可正：「你果啲邊係應酬，成班貨車佬坐入個密斗度賭錢之嘛，總之你返阿媽度住，個個俾返五千蚊阿媽，你都仲有五千蚊可以儲到，咁咪仲好。」

可勇：「得喇得喇，我返去到靜悠講，但阿哥你可唔可以…」

可正：「一陣同我去拎錢啦。」

三日後，朝早七點半。

「老公，起身喇，我要洗衫呀，你唔好再訓。」
靜悠抱住天佑，不停咁叫可勇起身。

可勇：「得，得，十分鐘，十分鐘。」

靜悠：「兩個十分鐘前你已經話十分鐘喇，你起身啦好唔好，咁大個人都要人叫起身返工。」

可勇：「今次真係十分鐘。」

靜悠：「再唔起就遲架喇，我唔理你，你自己起身，早餐放左枱面。」

八點正，可勇睡眼惺忪咁爬向飯枱，匆忙咁將早餐放入口，就換衫跑出門口。

「吖，唔記得左。」
可勇跑到去靜悠身邊，攬住靜悠好大力咁錫左一啖。

靜悠：「你啲口水呀。」

可勇：「唔要架，送比妳。」

靜悠：「唔使喇，聽朝唔好要我叫你起身就得。」

可勇：「得，我聽日七點起身煮埋早餐俾妳。」

靜悠：「返工啦，呢樣你講左好耐喇。」

可勇：「再見！」

離開屋企，可勇渣住佢架五噸半既公司車直駛九龍灣，九點正，準時返到去呢一間已經工作左一年既-龍騰運輸公司。

「喂，智哥宏哥，早呀。」

「喂，可勇，早晨。」

可勇落車之後，沿途向同事不停打招呼，行到入寫字樓，一個時下年青人打扮，大約二十歲既男仔向可勇行過去。

「喂，今日話左八點半返，我打比你你又冇聽，老闆詐型呀。」
講嘢既呢位年青人叫志良，係可勇既跟車工人，同可勇感情要好，視可勇為大佬。

可勇：「飛緊龍翔道點聽你電話呀，老闆去左邊呀？拎左單未，拎左就快手出車啦。」

志良：「拎左喇，行啦。」

「閃。」

可勇跳上車，用一分鐘時間同志良離開公司，三分鐘後，可勇既電話響起。

「幫我望下邊個，係老闆既話我渣緊車。」
可勇將電話拋向志良。

「敬人喎。」

「拎嚟。」

可勇：「喂，人呀，搞成點？」

敬人：「喂，勇呀，有冇時間？」

可勇：「渣緊車，講吖。」

敬人：「今朝八點十，銀行條友就打俾我，話條數做唔到兩萬喎。」

可勇：「咁幾多呀？」

敬人：「萬五咋，你點呀？」

可勇：「你個底咁靚都萬五？你有好多數咩？」

敬人：「我都唔知點解咁少，你要快就答我，我幫你即刻搞。」

可勇：「萬五都要，你搞掂過俾我好冇，喂仲有呀，下星期踢波果時唔好喺我阿哥面前爆響口呀，唔該哂。」

敬人：「知喇，不過你真係唔好再賭…」

可勇：「喂，渣埋車先，你得就打比我，兄弟我愛你。」

「搞掂！」
收左線，可勇心情大好咁將電話拋去一邊。

志良：「仲話搞掂，你爭公司班人條數成三萬呀，聽你講得萬五點搞掂呀？」

可勇：「聽晚曼聯對富咸呀，呢排大勇，馬會讓球都仲有兩倍幾，外圍半一仲要高水，唔訓身呀？」

志良：「唔好賭喇，我聽阿嫂打俾你講錢既問題都講左幾次，你個仔都大個，你果萬五蚊九成都係叫朋友幫你問銀行借，今次如果輸埋仲可以問邊個借？」

可勇：「我輸你條命，望下去邊度拎貨先啦。」

志良：「永利呀，成噸嘢呀，今日有排做。」

當晚，敬人相約可勇去到大興花園附近既一間茶餐廳。

敬人：「呢度萬五，月供九百幾一個月，我到月尾先同你講啦。」

可勇：「兄弟，唔該哂。」

敬人：「得啦，靜悠屋企有事唔通唔幫你咩，我有事我走先，聽晚踢波先再講。」

「再見。」

半個鐘頭之後，可勇將總數一萬五千蚊既現金，存入自己馬會既戶口入面。

第二日，巴富街球場

「喂，敬人你出黎封佢啦。」

「唔好拍佢呀，放條邊俾佢去啦可勇。」

「可正你回返比可勇射啦。」

十幾個男人，劇烈咁一場足球友賽之後，照舊一齊坐喺球場邊暢所欲言一番。

可正：「敬人頭先你應該出快啲，對面條友出腳好快。」

敬人：「係呀，我想出又唔敢出，慢左小小，係喎可正你又話今晚唔到既？」

可正：「係呀，本來陪安兒，但佢約左姊妹，我咪走到出嚟。」

阿偉：「不過敬人今日都救左好多波架喇。」

王力維：「條友兩碼狂抽埋去敬人咁都飛到。」

陳軒：「係呀，唔係我地都要輸。」

可勇：「一陣曼聯對富咸呀，邊個去？」

可正：「我返屋企放低少少嘢俾安兒先再嚟，你地過左去先。」

敬人：「我去呀，我冇嘢做。」

王力維：「預埋我。」

可勇：「其他人呢？」

阿偉：「我同陳軒唔去喇，仲要落Band房。」

「我唔去喇。」

可正：「冇人去就行喇，遲去冇位，我車埋你地落去先。」

球賽九點半開始，薛可正返到屋企只不過係六點鐘，原來打算休息兩個鐘頭再慢慢開車到酒吧會合眾人，誰不知一起身，已經係十點鐘。

薛可正拎起電話一睇，總共有八個未接來電，大部份都係可勇同王力維打嚟，可正立刻覆電話俾王力維。

可正：「喂，我唔小心訓晏左，而家嚟。」

王力維：「快手啦，曼聯輸緊呀，快啲嚟抽可勇同敬人水呀。」

可正：「好快，我而家到。」

可正趕到酒吧，時間已經係十點四十分，比數仍然係二比一，曼聯落後中。

王力維：「正，快手啦，你睇下兩隻死獌狗個樣，嘩哈哈，衰到冇人有。」

敬人：「唔使串，仲有時間，睇下點反勝。」

睇波既男人大部份都有自己支持既球隊，可正支持既係利物浦，王力維係阿仙奴，而敬人同可勇就係曼聯既球迷。

但現今既足球生態，球迷之間已經冇咁有禮貌既稱呼，所以佢地幾個比較地道既叫法應該係猁狗、阿妓同獌狗，同時鑑於曼聯近年既成績令其他球迷比較眼紅，所以大部份球迷尊稱佢地既時候都會加個死字喺前面。

平常佢地就係咁樣喺酒吧邊睇波邊互相取笑，但今日可正發覺可勇一句說話都冇講，

佢只係屏氣凝神咁望住部電視。

王力維同敬人仲未意識到呢一件事，依然繼續玩得興高采烈，八十六分鐘，富咸再入一球，比數三比一。

「仆街！」
可勇突如其來既大叫，嚇得其他三個人嚇左一跳。

可正：「可勇，做乜事？成晚都唔出聲，而家無端端大叫。」

「冇事呀。」
可勇起身，一個人走左去廁所既方向。

可正：「敬人，你呢排同佢玩得埋，可勇做乜事？」

敬人：「我都唔知，我去睇下佢。」

敬人離開之後，王力維走近可正身邊。

王力維：「可勇佢成大半場波已經係咁，基本上我睇到曼聯一落後佢就係咁，唔使講又係買左好多啦。」

可正：「我上次已經話左佢，同埋靜悠話唔係好多錢過可勇手，佢邊有錢買得大？」

王力維：「男人嫖賭飲吹，有邊樣係問老婆拎錢去做？你係咁問安兒架咩？哈哈。」

可正：「係我就有排頭痛，我之前先叫左佢返阿媽度住。」

十分鐘後，敬人同可勇仲未返到座位，可正忍唔住：

「我去睇下佢地去左邊。」

可正行到去廁所門口，見到敬人拉住可勇好細聲咁講嘢，可正走埋去，聽到既係自己最唔想聽到既說話。

敬人：「可勇，係你話你仲爭人錢，靜悠屋企有事要用錢我先幫你借，而家你借左萬五蚊，一場波就輸左八千？唔係我嚟睇下你，你已經買埋果七千蚊落下場，你做左人老豆，你有冇搞錯呀？」

可勇：「得啦，總之我供返俾你好未，你唔好理我。」

敬人：「做兄弟點唔理你？比可正知道佢有排鬧我呀。」

可勇：「你唔好講佢點知呀？」

正當兩人爭執期間，一把突如其來既聲音將佢地既對話打斷。

薛可正：「薛可勇，阿爸死果時你應承過佢乜嘢？」

哥…」

東窗事發，可勇一時間唔知點樣面對薛可正。

「你冇腦架？」
薛可正憤怒無比既一句，目標竟然係敬人。

敬人：「可正…係可勇佢叫我…」

可正：「佢叫你你就做？我之前叫你唔好幫佢你又唔聽？」

敬人：「咁佢話靜悠屋企有事吖嘛…」

可正：「佢講你又信？而家唔係靜悠屋企有事，係你個腦有事呀！」

可勇：「哥，係我叫佢幫我架。」

可正：「我鬧佢關你咩事？」

可勇：「咁係我…」

可正：「敬人，我叫左你唔好理佢，你聽唔到呀？」

敬人：「可正我聽到呀，但係…」

可勇：「哥呀，你唔好鬧敬人，你要鬧就鬧我啦。」

可正：「我鬧你做乜？我梗係鬧個有得救架啦，我要鬧醒佢，以後做人唔好咁多事，比人呃都唔知，懵下懵下。」

可正反常既表現，令現場氣氛尷尬到極點，敬人由原來既受害人一下子變成被告，而可勇，反而由當事人變成局外人一樣。

可勇：「哥，我會搞得掂，你唔好理我。」

「搞得掂，好呀。」
可正突然變臉，滿面笑容咁搭住可勇既膊頭：

「拎返早幾日果幾千蚊俾我先。」

可勇：「講嚟講去又咪係錢。」

可正：「勇哥，你唔使發我脾氣，早幾日應承我唔再賭既係你，而家呃我果個都係你，我而家就信你搞得掂。
但你搞得掂就即係還得返之前既錢俾我，果四千蚊你銀行過返比我，我要講既就係咁多。

你記住阿爸死果時你應承過佢乜嘢，你呃我唔緊要，如果你呃阿爸，你就一世都冇得救。」

「敬人，你有閒錢就日日借幾千比佢慢慢賭，呢個細佬我湊佢唔掂，你咁鐘意上身就準備定份身家出嚟都得喇。」

可正轉身離開，行到門口，離開之前，再回頭望住可勇：

「仲有，你間屋果度我問左靜悠已經完死約，下個月你同我搬返阿媽度，係咁。」

可正走後，敬人同可勇四目交投，

敬人：「我冇嘢好講喇，果萬五蚊你有再俾返我，我走先。」

可勇：「喂，敬人…」

敬人：「可正講得啱，我好似多事左，做朋友既我做到最多係咁，果七千蚊你要賭就賭埋佢。」

敬人離開，現場就只係剩低可勇，仲有未知發生呢件事既王力維。

望住個大門呆企左十分鐘之後，可勇返到酒吧入面，坐低，一口氣就將一支啤酒飲清光。

王力維：「喂，你阿哥同敬人呢？」

可勇：「唔知呀！」

王力維：「搞咩呀你地，話左嚟睇波，睇睇下得返我一個，仲要俾我睇住獌狗追下一球，追下又一球。」

可勇：「三比三平手呀？」

王力維：「唔補時就係，無啦啦補成六分鐘時，最後反勝，睇到我冇哂癮。」

可勇：「咁都唔駛輸…嘿…邊個話死硬？」

王力維：「點呀？買好大呀？」

可勇：「冇，玩小小之嘛。」

王力維：「小小都搞到你咁燥，買大啲仲得了既？頭先又同你阿哥嘈？」

可勇：「我阿哥又同你講左嘢？」

王力維：「你同佢廿幾年兄弟，值唔值得因為自己唔肯認錯就去懷疑佢？」

可勇：「錯？仲唔係佢講左嘢你知？」

王力維：「你同佢廿幾年兄弟，我都同佢十幾年朋友，你有你生活既壓力，可正都有佢自己既難題。

問題係在於，你係為自己增加壓力，而佢就係為你解決難題。」

可勇：「我冇叫佢做，我講左我自己既事我應付到。」

王力維：「問題唔係你應唔應付到，又或者係你有冇問佢借錢，個問題係，到底你而家係為乜嘢而過日子？

你應該記得可正同你一齊做金融果時都迷失過一段時間，果時你地兩兄弟見到面都唔講嘢，直到發生乜嘢事你地先和好？你應該仲記得？」

可勇：「記得，係阿爸。」

王力維：「自從世伯死左，跟住以娜走埋，之後既日子，可正日日好似死人咁過活，直到遇到安兒，可正開始改走哂以前既壞習慣，因為佢知道佢為乜嘢過日子。

可勇，我聽可正講過你既問題，你而家係人既老公、爸爸同仔，我完全明白生活上帶比你所有所有既壓力，但問題係，你有壓力唔等如你要將所有事都諗埋一邊，你覺難行既路，唔一定冇人肯陪你行；你覺得難應付既問題，唔一定冇人肯陪你去拆掂。
但而家係你唔信人，你因為自卑，你將所有人都妖魔化，其實你好清楚可正一路都想幫你，

果個係你大佬嚟，你記唔記得？

人可以好壞，可以好錯，但點壞同點錯都好，都應該有一個位，係永遠都唔會過界，你可以輸哂所有錢，你可以覺得所有人因為錢而睇少你，但你唔可以唔記得你同世伯講過既承諾…

可正話過，呢個係你同佢都一定要堅守既事。」

「……
……」

王力維：「我走喇，張單我搞掂，你都唔好咁醉。」

王力維拍一拍可勇既手臂，就離開左，行出門口，王力維一邊上的士，一邊打出電話。

「喂，我講左喇，你細佬明又好，唔明又好，你呢個大佬都冇辦法，人大左，唔係樣樣嘢你都解決到。」

「唔該哂，維。」

幾日後，敬人返工既時候收到可勇既一個訊息：

「敬人，一萬七千蚊已經入返落你戶口，如果唔夠你打電話比我。」

敬人覺得奇怪，諗左好耐，終於打電話俾可正，

敬人：「可正，可勇過返萬七蚊比我，你上次又話佢冇錢既？」

可正：「上次佢都冇輸錢，應該係原數俾返你。」

敬人：「我仲以為佢會賭埋去。」

可正：「下星期佢就準備搬返我阿媽度，我冇見佢幾日，聽靜悠講佢呢幾日波同馬都冇賭，希望佢自己識諗。」

敬人：「咁就得啦，冇嘢喇。」

可正：「人呀，上次對唔住，我真係冇哂辦法先拎你嚟過橋。」

敬人：「我明啦，得架喇。」

可正：「好啦，拜拜。」

可正呢邊收線之後就坐喺房入面仔細咁諗，呢個時候安兒行入嚟。

安兒：「老公呀，思倪果度我要去一去律師樓，我叫左靜悠嚟幫我睇住天迪，你照自己時間出去就得架喇。」

可正：「哦，靜悠幾時會嚟到？」

安兒：「一點左右啦，佢話食埋嘢就黎。」

下午一點鐘，靜悠帶住天佑嚟到可正既屋企。

靜悠安置好天佑同天迪兩個入房訓較之後，就嚟到書房搵可正。

靜悠：「正哥，我有事想同你傾。」

可正：「點呀？」

靜悠：「呢幾日可勇放工都即時返屋企，果日我睇佢電話，我知道佢之前又問敬人借左錢，但早幾日唔知點解有錢一次過還左萬七蚊比人，你知唔知呢件事？」

可正認為靜悠已經知整件事，於是決定一五一十咁向靜悠講出嚟。

靜悠：「佢又係去賭…」

可正：「果日佢果場波佢好彩嬴到，睇佢俾返敬人既數目，佢應該之後都冇再賭，妳就當唔知呢件事好喇，起碼佢冇再賭加上肯還返啲錢比敬人。

靜悠：「正哥，我仲有樣嘢想問你意見…」

可正：「講啦。」

靜悠：「呢排好景，我想返舊公司做返金，你話好唔好？」

可正聽見靜悠既問題，放低手上面睇緊既書，好嚴肅咁企起身正向住靜悠。

可正：「靜悠，呢樣嘢妳問左可勇未？」

靜悠：「未，呢幾日我地說話都唔多一句，如果唔係我都唔會問你同敬人借錢既事。」

可正：「呢一樣，妳應該問可勇先，唔係問我。」

靜悠：「我問佢，佢一定話唔好，我想奶奶幫我湊住天佑，我就返出去做嘢，我唔想再靠可勇一份工。」

可正：「妳係唔想靠可勇份工，定唔想靠可勇？」

靜悠：「……
…正哥呀，可勇呢一排真係變左好多，我已經開始覺得辛苦，工又成日唔願返，又愈嚟愈鐘意賭錢，屋企佢又唔理，我都唔知佢做乜。」

可正：「外家果邊有壓力呀？」

靜悠：「又唔係，係我媽咪呢排隻右手成日都唔舒服，我想同佢去睇醫生又成千蚊一次，我邊拎到咁多錢出嚟吖，同可勇講佢又成日話我只係顧外家，都唔識點同佢溝通。」

可正：「妳地仔都行左個喇，而家先話唔識溝通。」

靜悠：「佢呢個月只係俾左六千蚊我咋，屋企開支都唔夠，唔係我自己有錢，我同天佑飯都冇得食呀。」

可正：「除左呢樣，仲有冇其他問題？」

靜悠：「冇啦，點解咁問啊哥？」

可正：「或者可勇有其他問題冇同妳傾呢，妳有冇諗過係關其他既事？」

靜悠：「阿哥如果你知既不如你同我講啦。」

可正：「之前可勇同我講過唔開心，係因為佢知道左妳同妳個大表哥細個拍過拖，但我已經同佢講左呢啲只係過去式，唔需要亦冇必要介懷。」

靜悠：「點解佢會知既？」

可正：「都唔使理佢點解知……
最緊要係，妳兩個都要肯講出嚟，人同人係需要溝通，可勇有疑問，佢唔肯問你，你又唔會自己去發掘，慢慢大家屈下屈下，想講果時都已經唔知可以點講。」

靜悠：「可能係佢上次睇到我電話既訊息先會亂諗嘢，我返去同佢講。」

可正：「下個星期妳地搬左返阿媽果度就約我上去食餐飯啦，記得同可勇好好地傾，唔為自己，都要為下天佑。」

靜悠：「正哥我知喇。」

另一邊，酒吧件事之後，可勇自己亦都有反省過，最後佢決定將借敬人既錢全數還返俾敬人，而自己就決定戒賭。

經過辛苦既一日工作之後，可勇同志良放工之前，喺運輸公司既一個角落，俾同事阿全截住：

「可勇哥，之前賭錢輸果條數你成個幾月一蚊都冇俾過我喎，而家點先？」

可勇：「全哥，仲開緊工架，你當自己貴利佬呀？」

阿全：「我都唔想咁呀，但你勇哥前前後後我地幾個成三萬幾蚊，一路我地唔追你，你就當冇件事，咁即係點呀？」

志良：「阿全，可勇呢排未俾到你地之嘛，你地好等錢用咩？」

阿全：「志良你係咪幫勇哥找條賭債呀？唔係既收聲啦。」

可勇：「得啦志良你唔好出聲，喂全哥，我下個星期俾住一部份你地先，其他既再慢慢還有冇問題？」

本來事情發生到呢個地步，只要阿全識得見好即收呢個道理，之後既事就唔會發生，可惜，男人既其中一個劣根性，就係鐘意威，同埋扮大佬。

阿全：「冇問題，你自己講得既就自動自覺，下次唔好要我走嚟再追你，你辣著我都唔係好好玩架咋。」

低聲下氣既後果，竟然係對方既步步進逼，可勇再忍唔住眼前既呢一位阿全：

「點樣唔係好好玩？你嚇鬼呀？」

阿全：「唔好以為得你以前係出嚟行，我以前都係出嚟碌架，要搵人追你條數有幾難呀？」

可勇：「出嚟碌？你碌咩呀？你當自己保齡球呀？我好聲好氣同你講慢慢還，你仲喺度攞尾彩？咁把炮識好多人呀？得喇我而家同你講我唔還？我一蚊都唔還俾你，你搵人嚟同我收丫，契弟！」

阿全：「咁即係冇計傾啦？」

可勇：「俾我兜口兜面咁插法仲問我係咪冇計傾？你以前出嚟點碌呀？志良，走喇，車你上地鐵站。」

途中，志良：

「可勇，頭先你咁樣怕唔怕呀？」

可勇：「怕唔怕？我點知呀？我剩係知男人唔可以比人恰。
頭先我已經好聲好氣，真係想遲小小再還左條債俾佢地，但你都見佢有水抽就抽到乾咁滯都唔肯收手，我已經算好脾氣左，比著早幾年？佢而家急救緊喇。」

志良：「一陣比老闆知道都唔知點算。」

可勇：「有乜嘢唔知點算，又唔關老闆事既，呢幾日我準時啲開工，唔好有把柄咪得囉，仲有呀，下星期我搬屋，你記住幫我手。」

志良：「得啦。」

送走志良之後，可勇好快就返到屋企，門打開，可勇見到靜悠好細心咁整理洗完既衫，放低背囊就即時去幫手。

靜悠：「得啦，你啱啱放工，去洗個面先啦。」

可勇：「我呢幾日都冇乜同妳講嘢，當比我氹下妳啦。

靜悠：「冇事呀，你成日都係咁架啦。」

可勇：「下個星期搬埋去阿媽度，我幫同妳一齊執好間屋。」

靜悠：「聽住先啦。」

可勇：「一定會。」

可勇心入面知道，自己之前既所作所為令靜悠唔開心，所以由呢一刻開始已經打算戒走自己所有既缺點而去令靜悠快樂。
可惜既係，可勇之前積落既錯，唔係一時三刻可以解決得到，亦唔係可勇自己一個人可以應付得到。

有時一樣東西消失喺呢個世界上，可以係人為，亦都可能係天意。

一星期後既假期，可勇同靜悠搬返舊居既一日，過去既呢個星期靜悠同可勇都好恩愛，可勇整整一個星期冇接觸過任何關於賭博既嘢，每日起身返工前都會準備早餐俾靜悠同天佑，

改變就係一樣咁奇怪既事，只要你鼓盡畢生勇氣去行第一步，之後既事就會愈嚟愈得心應手。

靜悠呢一星期都好開心，佢本來既性格入面就有一半係希望安穩，搵到一個落腳點之後，佢就唔想再飄泊，唔想再有任何預計唔到既將來。

就好似香港偉大既流行曲女歌手楊千嬅小姐既一首歌入面既歌詞咁講：

「每晚也固定安逸，像俗語講開花結果。」

靜悠經過一個星期自身感覺良好之後，就著手去補救一下可正同可勇兩兄弟既問題，兩年幾前佢已經見識過佢地兩兄弟一旦關係惡化既話可以嚴重到一個點樣既地步，所以今次就想襯未惡化之後，先解決佢地之間既小問題。

呢兩年可正可勇兩兄弟基本上已經冇試過任何拗撬，所以今次既主要問題根本就只係源於可勇賭錢太過份，只要解決呢件事，兩兄弟就自然和好。

搬屋前一晚靜悠打電話俾可正，費盡唇舌咁向可正解釋可勇呢個星期既轉變有幾大，可正聽完之後，只係笑笑口咁向靜悠講左一聲：

「只要妳地兩個唔鬧交，阿哥點會有意見？聽日妳地搬返阿媽度果時，我叫左敬人幫手，我聽日車佢地嚟。」

搬屋呢日，可勇一大早就將已經準備好既紙皮箱放好，等搬屋工人嚟到既時候可以盡快搬走。
正當可勇一個人準備既時候，可正同敬人出現喺佢既身後。

可正：「可勇。」

可勇：「哥…敬人？你地點會嚟既？」

可正：「我講左你搬返阿媽度我會幫你手嘛，點呀，仲有乜嘢未搞？」

敬人：「你地食左早餐未？我去買左嘢俾你地食先。」

可勇：「靜悠帶左天佑去茶餐廳，你去搵佢啦。」

敬人：「咁我行先。」

敬人離開，兩兄弟除低身上既衫，開始將要搬走既傢俱集中一個地方，兩兄弟你拉我推，你搬我抬，好快就將一件件既大傢俱準備好，期間兩個人冇任何既交談，但合作得非常開心。

男人既浪漫，除左青島同豆腐火腩飯之外，一齊赤住上身咁搬屋都可以係其中一種。

一個鐘頭後，敬人同靜悠帶住外賣返到上嚟。

敬人：「咁快既你地？」

可勇：「你去買外賣定去煮外賣呀？成個鐘先返？」

敬人：「我帶左天佑去坐車仔呀，仲鬧我。」

「係呀，唔係敬人幫我睇住一陣我都冇時間食早餐，搞成點呀？」
靜悠望望可正，發出會心微笑，可正當然都知道敬人同靜悠係製造機會俾自己同可勇和好。

可正：「食左早餐先啦，可勇。」

四個成人一個小朋友，就喺一間亂七八糟既屋入面一邊傾計一邊大笑，就好從來冇發生過任唔開心既事一樣，但之前都講過，一樣東西要消失喺呢個世界上面，可以係人為，可能係天意。

東西，包括感情，又或者係關係，同承諾。

佢地食早餐既期間，搬運公司既人已經到左，工人將佢地準備好既物件搬走，就喺整件事都差唔多完結既時候，一個搬運工人拎住一張紙走入屋入面。

工人甲：「唔好意思，頭先我地搬完嘢之後，上到嚟見到好多呢啲紙貼左喺走廊同你地門口出面，你地要唔要睇下發生乜嘢事？」

可正最接近工人甲，隨手就接左張紙一望，上面寫住十幾隻大字…

【薛可勇，欠債還錢，總數三萬，心知肚明！
】

霎時間，可正、靜悠同可勇大家三對眼睛互望，大家都完全唔知道可以點樣從歡愉既氣氛入面處理呢一件突如其來既事。

十秒既停頓之後，首先出聲既係可勇。

可勇：「唔係你地咁諗…」

靜悠：「你比人整蠱？」

可勇：「都唔係整蠱。」

可正：「咁即係乜嘢？」

可勇：「我可唔可以自己搞掂件事先再同你地解釋？」

靜悠：「你搞得掂就唔會走到上門啦，你賭到借貴利呀？」

可勇：「貴咩利，果班垃圾嚟之嘛。」

可正：「咁即係你知係邊個啦，講出嚟啦！」

可勇：「我搞得掂呀。」

靜悠：「你講唔講呀？唔講我抱天佑一齊走，薛可勇你有冇搞錯呀？平時賭波賭馬一場幾千蚊上落我已經唔理你，你而家仲要搞到嚟住既地方？」

大字報騷擾既受害者本來就係可勇，但同時間佢竟然要向其他人解釋，呢一種落差令到可勇感覺到非常委屈同埋憤怒，但，面對眼前既兩個人，係根本唔可能發脾氣。

因為呢一個星期既檢討得出嚟既結果，係可勇知道自己欠呢兩個人既實在太多，所以呢一個星期先會有咁大既改變。

明白到「衝動是魔鬼」
既可勇，從前遇到同樣事情，佢會選擇唔解釋而直接發脾氣，呢個亦都係大部份人既壞習慣。
愈覺得自己長大既人就愈認為唔需要向其他人交代，就算整件事都係自己出錯都好，呢種人一般既選擇都係強詞奪理，寧願將整件事甚至係整段關係拉倒，都唔會講一句認錯既說話，呢種做法，會直至真正長大為止。

經過好多風雨之後，可勇終於長大，呢個時刻，呢個場面，佢第一次選擇放低自己既脾氣去解釋。

可勇：「呢三萬蚊係真，係同公司既人賭錢輸。」

靜悠：「公司賭錢都可以輸三萬？」

可勇：「老婆，但已經係之前架喇，我已經同佢地講左分期還，只係之後有小小拗撬，佢地先會玩嘢。」

靜悠：「你到底仲有幾多數呀？」

可勇：「冇喇……
真係冇喇…」

可正：「靜悠，如果真係之前既事，你就俾可勇自己去搞掂左先。」

靜悠：「正哥，但成三萬蚊，我仲要未知佢有冇其他。」

可正：「三萬蚊邊夠你老公肯改咁重要？我好清楚呢個細佬，如果佢唔係知錯，佢一早就發左脾氣。」

可勇：「係呀，呢啲真係之前爭落架。」

「咁你自己搞掂佢，我冇眼睇！」
靜悠講完呢句，就抱起左天佑，走左出大門口。

「人，幫我去睇住靜悠。」
可正拍拍坐喺旁邊一直都冇出聲既敬人膊頭。

敬人離開，屋入面就再次剩低可正同可勇兩兄弟。

可勇：「阿哥，我真係冇呃你地。」

可正：「我信，但有冇諗住點搞？」

可勇：「過兩日返工咪返去嘈佢地囉。」

可正：「三萬蚊都係賭錢輸？有冇托人地水龍呀？」

可勇：「都係賭錢輸，一蚊都冇過我手架。」

可正：「你返幾多點？你自己真係搞得掂？」

可勇：「果幾個傻仔嚟之嘛，我得架喇。」

可正：「好，你記住，有事即時打俾我。」



兩日後，早上七點，可勇已經準備返工，向搞事既人做一次清算。

可勇落到樓下，一架熟悉既私家車停左喺佢既面前，係可正。

可勇：「哥，你點會經呢邊既？」

可正：「係呀，諗住同你一齊食早餐嘛，上車啦。」

可勇笑一笑，然後走上車。

可正：「出到去帶一帶我路，我唔係好識。」

可勇：「咁早起身，驚我返到去又搞出事呀？」

可正：「你知就好，阿爸又唔喺度，做阿哥咪提多你兩句囉。」

可勇：「我都諗住唔做，呢啲運輸工，要搵一街都係。」

可正：「真係？」

可勇：「呢個行頭咁闊，肯做要搵一定有。」

可正：「咁又唔錯呀。」

兩兄弟一餐豐富既早餐之後，可勇自己一個慢慢行返公司，去到公司門口，啱啱遇見阿全。

歷史話俾我地知，遭遇戰永遠都係最激烈既。

阿全：「勇哥仔，早晨喎，精神幾好喎。」

可勇冇答阿全，一直咁望住對方，直到大家愈行愈近。

阿全：「點呀？唔識我呀？條數幾時俾呀？」

可勇：「你搵人搞我屋企架？」

阿全：「咩搞你屋企呀？唔好亂講呀，係咪你自己屎忽鬼得罪左其他人你唔知咋。」

可勇：「夠薑做又唔敢認呀？」

阿全：「你可勇哥咁巴閉，監都坐過我邊夠膽搞你呀？」

「你講乜嘢呀？」
舊帳被翻，可勇忍唔住衝上前，準備教訓一下阿全。

「可勇！」
突然一個人出現制止住可勇，世事係冇太多巧合，呢個人當然係可正。

「哥。」

阿全：「嚇鬼呀薛可勇你，夠膽你就埋嚟。」

可正：「阿全哥呀下？」

「乜水呀？持人多呀？」

「我叫薛可正，你聽個名都知我係邊個啦，我知可勇爭你地錢，我地都係成年人，欠債就一定係還錢，呢度五萬蚊，你數數佢。」
可正由衫袋入面拎左一疊一千蚊出嚟，伸到去阿全既面前。

可勇：「哥，邊有咁多呀？」

可正：「你仲出聲？爭人咁耐唔使比返息口人呀？」

阿全：「你敢俾我就一定敢收。」

阿全準備接住可正手入面既錢，突然可正將手收起。

可正：「阿全哥，但你應承我，你收返條數就唔好再搵人去搞可勇。」

阿全：「呢樣唔使你講，我條數清左我就唔會再搞佢。」

可正：「係就好，我地屋企正經人家嚟架咋，上次啲紅油洗左幾耐。」

阿全：「紅油？唔係大字報咋咩？」

「你條傻仔仲話出嚟行？」
可正笑一笑，由袋入面拎出一支錄音筆，喺阿全面前搖左一下。

阿全：「錄音？」

「等你個仆街講呢句好耐！」
可勇衝上前，二話不說咁向阿全不停咁打，可正收起手上既錢，將阿全拉到去大廈後門，加入戰團。

呢度同大家分享小小經驗，如果大家有一日真係需要喺一場遭遇戰入面以一對二既話，千萬唔好揀一對兄弟做對手。

因為當你擊中哥哥既時候，弟弟見到阿哥受傷之後怒氣自然會急升，同一情況下，哥哥見到弟弟中拳既情況亦都係一樣，咁即係話，喺呢場戰鬥入面，你只要一還擊就會提升對手既士氣，你打得愈勁，對手士氣愈高。

古往今來，士氣都係戰場入面最關鍵既一樣東西，試問你面對眼前兩個士氣不斷提升既對手，再加上本來以一對二既劣勢，又有咩可能會有勝算？

阿全既最後下場當然係俾兩兄弟打到不似人形，因為佢根本就還唔到手。
打左五分鐘，兩兄弟完事後隨即上車逃走。

可正：「仆街打到我隻手好痛。」

可勇：「啲錢你袋返未？」

可正：「拎返啦，而家快啲去銀行入返落去呀，一陣比安兒睇到無端端銀行冇左五萬蚊，我仲傷過條阿全。」

可勇：「真係唔怕條友又玩嘢？」

可正：「頭先佢自己都爆左出嚟，如果我地報警佢咪一樣唔掂，不過唔知佢出面有冇識啲爛鬼，呢一樣你就自己搵朋友搞掂佢。
係喎，你唔使辭工呀？」

可勇：「唔使，份糧都唔係好多。」

可正：「唔多都係要拎架。」

可勇：「都唔夠我爭老闆果度多…」

可正：「可勇，唔好再賭喇。」

可勇：「真係冇喇，都係之前既事。」

可正：「係就最好，呢兩日俾心機搵工。」

原本呢一件事上面，可正由頭到尾都冇打算插手，但由發現大字報果一刻，呢一個諗法就完全被推翻。
薛可正認為可勇賭錢既事應該自負盈虧，但唔等如外人可以喺佢面前向佢親生細佬再加一腳，

無論屋企入面點樣爭執都好，只要外面有共同既敵人，兄弟之間就應該立即放低所有爭拗，去解決佢地應該解決既問題。

呢個諗法，由兩年幾前，可正同可勇喺德叔間房入面大打出手當晚開始，已經一直牢牢咁保存喺可正既腦海入面。

返到屋企，可勇將具體既情況向靜悠解釋左，原本以為靜悠會同似可正一樣同自己坐同一條船，點知靜悠既反應竟然係非常嬲。

靜悠：「老公，你爭人錢，還比人就天公地道，點解會同阿哥走左去打人？仲要連工又冇做，連份糧都唔出，咁嚟緊我地點呀？」

可勇：「放心啦，我好快會搵工，同埋返左嚟阿媽呢度住開支已經少左好多，妳唔使成日都太擔心。」

靜悠：「唔使太擔心，你真係講得好聽，我地返左嚟住係唔使好似以前咁個個月俾租，但我地唔使俾返家用奶奶呀？」

可勇：「冇咪唔好俾住囉。」

靜悠：「唔俾住？你三十歲人喇，仲要靠個阿媽？俾人知道左，唔好話你，連我同個仔都冇面呀。」

可勇：「得喇，我過兩日即刻去搵工，好冇？」

靜悠：「記得呀，不過個正哥又係既，佢自己話會睇住你，點知又陪你去打人，唔知諗乜？」

可勇：「阿哥覺得出面既數就還出面既數，人地搞到上屋企就點都唔可以忍，你都唔想你老公好似個傻仔咁俾人搞都唔出聲架。」

靜悠：「如果要用份工同錢去換返啖氣就多餘啦，我沖涼喇，你睇住個仔。」

可勇：「得啦，我睇住佢。」

可勇走到去天佑身邊，睇住天佑玩自己既Lego，可勇坐低，拎起一塊Lego，往事又一幕一幕咁出現喺腦海入面。

薛可正：「阿爸，呢套消防員Lego係邊個送俾我同可勇架？」

薛天來：「係興叔，佢話買多左一盒，咪送俾你地玩囉。」

薛可勇：「我喺八佰伴見到呢盒好貴架，要一千蚊。」

薛天來：「係呀，所以你地記得玩完就執好佢，唔好為左偷懶搞到唔見左幾舊，第時想玩果時你地又搵唔返架喇。」

薛可正：「阿爸你陪我玩，我同細佬都唔識砌。」

薛天來：「好，但玩一陣阿爸就要返工架喇喎。」

薛可勇：「阿爸你又去捉賊呀？」

薛天來：「係呀。」

薛可勇：「捉一個賊有幾多錢架？」

薛天來：「邊有咁計架。」

薛可勇：「乜冇呀，阿媽話生果檔個阿姨賣一個橙就賺一蚊，咁你捉一個賊都一定計到有幾多錢賺架。」

薛天來：「咁呀？五蚊囉捉一個。」

薛可正：「五蚊？咁咪要捉好多個賊先可以買到呢副Lego？」

薛天來：「係呀，所以記得玩完要執返整齊呀。」

「我地知喇。」
.
.
.
「爸爸。」
可勇沉思既空間被天佑既一聲稱呼而打破，佢定過神一望，見到天佑拎住一塊Lego，交到可勇面前，示意唔識點樣去砌成盒上既模樣。

可勇：「點呀，唔識呀？爸爸幫你好冇？」

「好。」

「但記住，玩完一定要執返好佢，唔係唔見左幾塊呢，你下次想玩都玩唔到架喇。」

三日後，可勇開始搵工，不過搵工既情況同佢既理想有所出入，佢搵左一個星期，都唔能夠搵到佢心目中可以接受既工，一般既情況都係人工太少，又或者係要去到香港仔果類又遠又浪費車錢既地方。

不過可勇依然保持心情輕鬆，佢心目中認為而家既開支已經大大減少，加上薛媽依然未有太大壓力去到可勇呢方面，所以每日抽完時間搵工之後，可勇都係以陪天佑學習為主要既節目，因為唯獨喺天佑面前，可勇先可以感受到真正既快樂。

有快樂就自己有痛苦，而可勇既痛苦來源，就係靜悠。

靜悠已經忍受唔到可勇對工作既高要求，喺女人心目中，如果一個男人希望搵到一份有一萬蚊既工，但當時既環境並唔容許佢搵到自己想要既工作，咁就要退而求其次咁去做一份只有九仟或者只有更少人工既工作。

原因係男人係一家之主，佢既步伐係唔可以停落嚟。

男人，係唔可以俾任何藉口自己去將養妻活兒呢個責任放低，那怕只係一分鐘。

可勇同靜悠兩夫妻之間既裂痕，就喺呢個無聲無色既情況下出現左。

以前靜悠就算同可勇有爭執都好，都知道大家意見不合之後好快就會冇事，大家都會往同一個目標去進發。

但今次情況有唔同，靜悠既目標，慢慢、慢慢咁偏離左佢同可勇約定既方向。

呢一種無聲既裂痕，你會發現係由生活細節開始，從前對老公無所不談既老婆，會突然間唔想，又或者係唔主動向老公報告佢既行蹤。

有奸情而唔報告行蹤係好正常，最嚴重既係，我就算落街買個早餐我都唔知點解唔想同你講一聲。

但可惜可勇一直都唔知道呢個變化，佢只係每日感覺良好咁循例性質搵兩個鐘頭工，然後就係自己既娛樂時間，有時係陪天佑玩遊戲，有時係約朋友踢波，有時，係夜晚同一班以前既朋友去酒吧飲酒。

靜悠表面上冇任何問題，因為佢知道就算自己發脾氣，可勇都只係會好似一條軟皮蛇咁投其所好，然後好快又會故態復萌。

直到有一日，靜悠突然間經營起網上商店，喺湊天佑既時間以外，賣女裝時裝賺取一啲生活費。

靜悠既世界入面，開始初步為自己同天佑既將來打算，而呢個將來，可能唔會再有可勇既出現。
可勇失業後一個月，情況依然係冇大變化，某一個朝早，靜悠八點鐘就起左身，起身後，摸摸身邊既位置，發現，禽晚已經去左朋友聚會既可勇，又一次冇返屋企訓。

靜悠深呼吸一下，然後起身，將前一晚洗好既衫拎出嚟曬乾，過程入面，終於聽到可勇返屋企既開門聲。

可勇：「老婆，咁早起身既？」

靜悠：「嗯。」

可勇：「阿裁個衰仔拉住我唔俾我走，班人你都識，有幾個都做過宏訊。」




靜悠：「沖涼先啦。」

可勇：「哦。」

靜悠將所有衫曬好之後，就打開電腦，睇一睇今日網店收到幾多個電郵。
整個過程佢就好似一個機械人咁，無任何表情，只係好似一部機器咁按章去做每一日要做既事。

今日收到既電郵好多，有好多個客人都話已經將訂金傳左入靜悠既戶口，靜悠打開佢網上銀行戶口一睇，總數竟然多左接近一萬蚊。

「嘩，老婆妳有咁多錢既？」
可勇呢個時候沖完涼，突然喺靜悠身後傳嚟一句咁既說話。





原來只係一句好普通既說話，傳入靜悠耳仔入面，唔知點解突然變得好討厭，就好似有一個人喺佢耳邊細細聲講：
「薛可勇，你已經日日唔做嘢，而家仲想拎我既錢？」

「多？唔使開支呀？」
無心既一句，靜悠衝口而出。

可勇：「我隨口一句之嘛，我又唔係唔搵工。」

靜悠：「你啱啱先玩通宵返嚟咋，搵工！」

可勇：「我……」





唔知係巧合定係有心，呢個時候薛媽剛好起身走出房門，一場大戰幸運咁樣避過。

靜悠：「奶奶，早晨。」

可勇：「媽早晨，我訓先喇。」

薛媽：「可勇你又一早先返？做左人老豆仲成日去玩做乜？」

可勇已經走入房門，靜悠知道，呢幾句說話係薛媽安撫自己既板斧，靜悠無意喺薛媽面前表露自己任何情感，只係一路唔出聲咁處理自己網店既工作。

薛媽行埋神枱，點起一注清香，敬向薛爸爸–薛天來。

薛媽：「個阿爸走果時又話會生性，而家又係好似細個咁成日玩。」





薛媽一邊既自導自演，完全冇理會過靜悠呢個觀眾有冇反應。

「不過男人個個都係咁架喇，阿爸，好似你當年咁，我咪頂左你十幾年，頭家先齊齊整整，你記得保佑個仔快啲搵到工，等靜悠唔好咁辛苦，知唔知呀爸爸？」

薛媽講完，行到去靜悠身邊拍一拍：

「靜悠，妳想食乜嘢？我而家煮嘢食，煮埋俾妳同天佑。」

靜悠：「冇所謂呀奶奶，妳食乜我食乜啦。」

薛媽：「我地三個食，唔好預個衰仔。」

靜悠笑一笑，本來好鬱悶既心情放鬆又一下。

婚姻係一個非常大既課題，成敗與否永遠都唔係兩個人既簡單事，涉及既往往都係大至兩個家庭既相處同包容。





有一種女人只係嫁左俾一個男人，呢一生人佢只會係多左一個老公…

而有一種女人係嫁左俾一個家庭，佢會多左一個爸爸、一個媽媽，仲有好多好多份關心同親情。

永遠唔好當婚姻只係兩個人既事，如果唔係佢一世都只會係兩個人既事。

夜晚，可勇訓醒起身之後，屋企入面已經空無一人，留低既就只有靜悠一張紙條：

“我帶天佑返阿媽度食飯。
”

「去食飯都唔叫我。」
可勇自言自語，隨手打左個電話比可正相約一齊食飯。

「我唔得呀，我要同安兒去買衫。」
電話另一邊傳嚟既係可正拒絕既答案。





可勇：「好啦，咁你陪阿嫂。」

可勇將電話掛斷既同時，薛媽剛好返到屋企。

薛媽：「你而家先起身呀？」

可勇：「係呀，今晚唔使煮喇，我一陣出去，靜悠同天佑返左外家。」

薛媽：「我知呀，頭先我聽到靜悠傾電話既，話唔知邊個親戚去左佢屋企叫佢返去食飯嘛。」

可勇：「唔知，佢冇講低。」

薛媽：「可勇，到底你搵工搵成點？好心你就學下個阿哥，呢方面佢唔使我擔心，你呢就…」

可勇：「得喇媽，唔好成日拎我同阿哥比啦好冇，我會搵架喇。」





薛媽：「阿媽話你係為你好，你搵唔到工我有幾閒呀？我又唔係等你啲錢開飯，但你老婆唔係一世可以咁樣架。」

可勇：「又想講咩呀媽？」

薛媽：「我都係女人，個老公生性唔生性，自己心中有數，我問過靜悠佢話你地都冇積蓄，如果唔係阿媽呢度唔通你地訓街呀？女人唔係要你好多嘢，但安全感就一定要俾到自己既女人，明唔明呀？仔。」

可勇：「知喇，我真係知，唔好再講啦好冇？」

薛媽：「你自己諗下，我入房整埋啲衫。」

可勇自己一個坐左喺大廳中心，整理一下呢一段時間聽得最多既說話，錢？安全感？夫妻之道？

婚姻唔係兩個人結婚之後，一齊住埋一間屋過一世就叫婚姻喇咩？我薛可勇而家只不過係暫時一個逆境，點解每個人都當我係唔願返工既大懶蟲？連我老婆同阿媽都要咁睇我，我順境既時候果時妳地記唔記得我對妳地有幾好？

但薛媽講既說話亦唔係冇道理，可勇思前想後，最後都係希望可以修補一下夫妻之間既關係，佢計好時間，晚飯之後就嚟到靜悠外家既樓下，希望可以接靜悠同天佑返屋企。

可勇等左接近一個鐘頭，準備左好多道歉既說話之後，終於都見到靜悠抱住天佑由大廈既閘口走出嚟。

但係同靜悠一齊走既仲有另一個人，係佢既大表哥，潘志龍。

見到呢個情境，可勇本能咁走上前，目的係想俾靜悠見到自己既存在。

呢個係一個非常尷尬而又難處理既一個場面，可勇知道潘志龍係靜悠表哥，亦同時間知道係佢既舊愛。
而偏偏呢個喺佢地關係有問題既時候出現喺靜悠既身邊，到底呢一刻潘志龍既身份係表哥，又抑或係靜悠既舊愛。

可勇走到靜悠面前，靜悠表現出有少少突然。

靜悠：「點解你會嚟？你唔係訓左咩？」

可勇：「我起身之後知道妳返左去外母度食飯咪嚟接妳同天佑囉，天佑訓左？俾我抱。」

靜悠：「咁大表哥呀，我唔使你送我地喇。」

「好呀，可勇都嚟左，咁由可勇送妳兩母子返去啦。」
潘志龍笑一笑，表情好友善咁望住可勇講呢句說話。

可勇：「唔該哂。」

靜悠：「大表哥，我地走先喇。」

潘志龍：「再見。」

離開之後，可勇抱住天佑同靜悠一直行，行左好一段路，兩個人都仲未肯講一句說話，最後，由可勇去打破呢個悶局。

可勇：「點解唔叫我起身陪妳返嚟食飯？」

靜悠：「我見你訓得咁舒服咪唔叫你，加上你又唔鐘意返阿媽度食飯。」

「……
………
………」

可勇：「總之下次點都好，妳叫我陪埋妳啦好冇？」

靜悠：「如果阿媽問起你份工，你想我點答？」

呢一句說話之後，直到返到屋企，佢地兩個，再冇講過任何一句說話。

其實靜悠由始至終都冇睇低過可勇既價值，只係生活既壓力令佢好難再一次又一次去包容自己呢一位缺乏主動力既丈夫。
而可勇本來亦都係一位唔錯既先生，可惜同好多男人既習慣一樣，事業方面佢可以有幾百個念頭而欠缺一個行動，當遇上失敗又或者係唔如意既時候又慣性去搵藉口逃避，慢慢令整件事情愈來愈惡劣。

呢種關係就好似一個泡沫咁，一遇上外來既衝擊，就會瞬間刺穿，無從挽救。

夫妻感情問題就好似一個大鐵球一樣，無論你去到邊度，都會綁住喺你腳邊。
可勇意識到同靜悠既感情問題愈來愈大，有冤無路訴之下，只可以搵唔同既朋友兄弟每晚同佢飲酒。

又一晚，元朗既一間酒吧入面，薛氏兄弟同敬人結伴咁出現，目的當然係為可勇解憂。

可勇：「我都唔知可以點做…」

可正：「真係咁難搵工？」

可勇：「難又唔係，你肯減到幾千蚊左右點都有得做，但點夠食呀？」

敬人：「咁幾千都好過一蚊都冇呀，你都識講靜悠係介意呢樣嘢。」

可勇：「如果係咁我不如搵到一份好既再長做，點解要浪費自己時間？」

可正：「呢個或者就係你同靜悠既分歧。」

可勇：「我都唔知佢想點。」

敬人：「可勇，一係咁，我有朋友喺機場做裝板，辛苦就係辛苦少少，但炒散都有六七佰蚊一日架。」

可勇：「裝板呀？我聽講好辛苦架喎。」

可正：「又話唔怕，而家有六七佰日俾你你又話怕辛苦，咁點搞呀？」

可勇：「我冇講唔做，敬人咁你幫我問下，我隨時都得架。」

解決左可勇既初步問題，三個人然後把酒談歡左兩個鐘頭，可正呢個時候已經開始醉，突然可勇接到一個電話，就匆匆忙忙咁同敬人講要趕住走。

敬人：「你走左，可正點呀？」

可勇：「你幫我送阿哥返屋企啦，有朋友打俾我話飲飲下酒同人打交，我要去望下乜嘢事。」

敬人：「好啦好啦，咁我送可正走。」

可勇：「喂唔該哂。」

可勇走左之後，敬人望住半醉既可正，完全唔知道可以點樣入手去應付。

敬人：「正呀，走喇。」

可正：「走？可…勇呢？」

敬人：「佢有事走左，我送你返屋企呀。」

可正：「走…左…咪即係得返我地兩…個？」

敬人：「係呀，你行唔行到呀？」

可正：「行到，點會行…唔到…不過敬…人…你坐低先。」

敬人：「做乜呀？」

可正：「我嚟問你，我嚟問你…我問呀…」

敬人：「正，你醉喇。」

可正：「我嚟問……
呀……」

可正一手將敬人拉埋自己身邊，然後哄到好近、好近咁喺敬人耳邊講左一句說話：

「你到底係咪見過以娜既相？」

敬人：「點解咁問？之前可勇唔係話同你講過架咩？佢又話你唔想知既。」

可正：「冇，我唔係話…想知…我係問你係唔係見過以娜既相之嘛。」

敬人：「係…我冇故意問，但應該係佢嚟。」

可正：「張相……
有冇…tag？等我估下等我…估下，有！
係咪？」

敬人：「果張相係我之前個朋友…」

可正：「算喇你都係唔好講！」

敬人：「……
…」

可正：「我都講左唔想知，你同我講做乜嘢呀敬人？」

敬人：「下……
…」

可正：「我真係唔…想知。」

敬人將可正扶好，可正爛醉咁趴喺枱面，個頭微微咁抬起，用盡全力咁用佢既眼角望住敬人。

敬人知道，可正有好多事想講。

敬人：「以娜走左兩年幾，我地睇住你突然結婚生仔，都覺得好驚訝，但我地問可勇，但可勇話就算佢問左你幾多次，你就係一句都唔肯講，我地都好擔心你。」

可正抬起頭，拎起支啤酒，望住敬人笑一笑。

「擔心？我而家…咁好，有乜嘢擔心？」

敬人：「以娜咁樣走左去，你點會冇嘢？」

可正：「走左去……
敬人，你知唔知我阿爸走左去，我最擔心係乜嘢？」

敬人：「伯母？」

可正：「No！」

敬人：「可勇？」

可正：「No！
NoNoNoNo！」

敬人：「我唔知…」

可正：「我最怕係阿爸，佢唔知會走左去邊度…佢既落腳地係邊度？呢個世界係唔係真係有地獄又或者係天堂，我阿爺係唔係真係會接到阿爸？

人既生老病死我控制唔到，但點解張以娜走果時一句都唔講，我唔介意我地既感情完結，但我只係想知，到底佢既落腳點係去左邊…」

「我明…」

敬人拍拍可正。

「你明乜？你都冇女！
？」
可正大叫，

敬人：「咁我都有阿爸架嘛…」

可正：「我而家生活好開心，我其實知道，人同人既感情如果要完結，係唔需要理據又或者抱怨，要完就係要完！
我同安兒結婚果日，已經同佢講過，佢將同佢以前老公既事放低，我亦都唔好再諗以娜既事，我地一直都做得好好，

直到可勇同我講，你見過以娜既相，我好想敬人你…你幫我同佢講，我而家好好，你叫佢，你叫張以娜，唔好再咁樣對下一個男朋友，你叫佢唔好再咁有型！

有乜嘢唔可以用口講？走左去做乜？」

敬人：「我試下幫你同佢講。」

可正冇反應，慢慢咁訓著左…但之後又突然捉住敬人既手，一路搖頭一路發開口夢咁：

「唔好同佢講……
唔好講，其實已經完左，唔好講。」

果一晚，就係咁樣完結左。

兩星期後，可勇由敬人介紹下，入左機場入面一間空運公司做裝板，呢份工主要既工作就係每日下晝四點返到機場，然後一個工作天大約有幾十至一百二十板貨物要處理，呢份工既工作量需要完成所有工作先可以放工，比起可勇以前所做既運輸公司辛苦得多。

幸運既係空運公司既新同事同可勇都相處得唔錯，工作雖然係辛苦，但每一日都係喺歡樂聲中渡過。

其中有一位同事叫蕭全孝，二十六歲，同可勇一樣都係坐過一次監，返工勤力，放工去玩既時候更加勤力。

唔知係唔係大家都坐過監既原因，全孝同可勇特別投契，每日食飯既時候都係坐埋一齊，相處耐左，話題亦自然多左好多。

全孝：「可勇，今日應該早放工，跟唔跟我落山林道劈酒？」

可勇：「唔啦，返屋企陪下老婆。」

全孝：「唔使錢架，有cake有糖，有女有房，你成個劉青雲咁款，一定有嘢食喎。」

可勇：「我個仔都三歲喇仲玩，你後生去玩啦。」

全孝：「咁去坐下都冇所謂啦，坐一陣喇。」

可勇：「真係唔去喇，下次啦。」

全孝：「又得！」

最後好似全孝所料，佢同可勇果晚好早就收工，收工既時候可勇自己一個行到去巴士站，突然間一架私家車駛到面前，原來係全孝既朋友嚟到接全孝。

全孝：「勇，上車啦，我叫個老死車埋你。」

可勇：「哦，好呀。」

全孝：「呢個我老死，叫家樂，家樂呢個我同事，叫可勇。」

家樂：「可勇，你好。」

可勇：「唔該哂呀家樂。」

家樂開車，幾秒之內就將架車開到接近一百公里，車入面播住既係一啲嘈到你根本聽唔到佢唱乜嘢既英文歌，全孝打開車窗，一邊將個頭伸出窗一邊大吵大鬧，指住沿途既車大叫。
而家樂就拎左一支應該係大麻既短煙嚟自High。

整件事完全係荒唐又過份，但喺可勇既眼入面竟然有開心既感覺，佢記得，當年佢最年少輕狂、最自由自在既歲月，就係好似家樂同全孝呢一刻既情況一樣。

了無牽掛，開心快樂。

返到屋企，可勇見到靜悠依然坐喺電腦前面專心佢既網店工作，可勇行埋去，將呢一日既人工放喺靜悠既電腦枱上面。

可勇：「老婆，今日人工呀。」

靜悠：「嗯。」

可勇：「阿仔訓左？」

靜悠：「係呀。」

幾句近乎唔需要存在既對話之後，可勇竟然諗唔到仲有乜嘢可以講，佢企左喺靜悠旁邊，而靜悠就只係埋首佢既網店工作，完全冇望過可勇一眼，維持五分鐘之後，可勇選擇左轉身走開。

「我沖涼先喇。」

「嗯。」

走入浴室，喺花灑既沖刷底下，可勇既腦入面存在左好多個問號，點解當妳地提出我唔努力既時候會不停咁責備我，但當我盡左力每日辛勤工作之後，妳地冇人會嘉許我一句？

空運公司既工作有幾辛苦到底有冇人知？呢份工完全唔適合我，我之所以肯做只過係為左呢個家，但點解我返到屋企之後既感覺係會咁差？

企左喺花灑下面唔知過左幾耐，突然一陣既拍門聲將可勇由思維入面帶返到現實。

「可勇呀，你沖咁耐架，阿媽想去個廁所呀。」

可勇：「哦，得喇，我出嚟。」

可勇行動迅速咁抹身著衫，啱啱打開廁所門就聽到薛媽一陣謾罵。

「你沖涼之嘛做乜會沖咁耐架，急死人咩？」

可勇冇理到，只係靜靜咁走返出大廳，但係薛媽完事之後，好似意猶未盡咁依然一直責怪可勇：

「一家咁多個人，霸住個廁所下下要人叫先出嚟，使唔使用咁耐？」

可勇突然企起身，一手將枱上面既水杯掃落地下，

「呯」
一聲，水杯應聲而破，將薛媽同靜悠嚇左一跳。

「我返左成日工，返嚟沖左一陣涼之嘛，妳鬧夠未呀？」

可勇發洩左一句之後，就衝返入房，留低原本想向可勇還擊既薛媽，同埋置身事外既靜悠大家對望。

呢種本來已經相厭但未相離既感覺，係非常厭惡。

第二日，可勇返工之後一直都好比心機做嘢，冇接觸過任何人，冇講過任何說話，冇錯，呢份工係有好多唔同貨板既地點圍住你，如果你願意既話可以不停地將佢完成而唔需要講一句說話。

晚飯時間，可勇依然係買左一個飯盒自己走左去一個冇人見到佢既地方食，但要搵佢既人，始終都會搵到佢，冇幾耐，全孝拎住一個飯盒走到可勇既旁邊。

全孝：「可勇，頭先冇見你既？去邊？喂你知唔知禽晚呀，我落山林道果間吧識左條女幾索，不過算啦，你都唔鐘意聽。」

可勇：「講啦。」

全孝：「你都唔蒲既，有乜好講？」

可勇：「我唔蒲？我去玩果時你都唔知中學未。」

全孝：「講你就兇狠，今晚我地又去呀，一齊囉。」

「好呀，就今晚。」
可勇毫不猶豫，佢唔知自己想做乜嘢，但佢知道搵一個佢熟悉既地方，總好過返到屋企愁眉苦臉。

任何堅固既關係都有破損既一日，分別在於受到一下重擊而斷開，抑或係長年受到侵蝕而破壞。
曾經可勇都諗過，同靜悠既關係會因為經過好多難關而變得堅固同牢不可破，之前既失業又或者係其他既問題都總有一日會解決，但最近靜悠愈來愈冷淡既反應，令可勇好明確咁樣湧起一陣不安既感覺。

可勇同可正既性格完全唔同，遇上呢種佢不明所意既事，佢唔識主動去理解或者解決，佢只會用其他事去分散自己既注意力又或者係逃避。

就好似今晚咁，佢跟住家樂同全孝嚟佢地口中既山林道酒吧，希望用呢一種可勇自己最熟悉既氛圍，沖走最近所有既不快。

去到酒吧，全孝就好似變成一個夜場紅人咁，每張枱每個角落都有人同佢沿途打招呼。

全孝：「可勇，呢度自己地方呀，我主場，望到邊條女啱既就出手喇。」

可勇：「我嚟飲酒架咋，拎酒啦。」

全孝：「黑牌啱唔啱？」

可勇：「大陸啲假嘢呀？」

全孝：「我叫得既一定唔會啦，使唔使綠茶呀？」

可勇：「真係搏命咩？拎埋啦。」

家樂：「可勇，我同你入房坐先啦。」

可勇跟住家樂走入房，完全唔知道漆黑既酒吧入面有一對眼正留意住佢。

房入面有好多唔同既人，家樂同可勇就隨便搵一個位坐低，面對住房入面大部份自己認識既人，可勇覺得快樂既感覺開始返到自己心中，從前既快樂時代，就係由呢一種既場面所開始。

全孝打開門，手上面已經多左一支酒同幾個杯，可勇隨手同家樂玩左幾次骰盅，就開始不斷咁飲酒，冇錯，佢今晚去呢度既目的就係咁樣。

「嘩，靚仔，你咁飲得既？」
坐喺可勇旁邊，一個紅色頭髮既女仔向可勇搭訕。

可勇：「幾杯就叫飲得？阿妹妳中學畢業未呀？」

「把口咁招既？家樂你兄弟呀？」
紅髮少女問

家樂：「新朋友，佢叫可勇。」

「可勇哥你好，我叫樂芝。」
紅髮少女伸出右手，向可勇打左一個招呼

可勇：「武林大會咩？樂芝呀下，係唔係想玩呀？」

樂芝：「玩咪玩。」

眼前既可勇同樂芝開始玩得興高采烈，但旁邊既家樂同全孝既面色就時紅時黑。

全孝：「可勇呀，同我玩啦，好悶呀。」

可勇：「又得呀，阿芝妳等陣先。」

樂芝：「佢同我玩緊架，你叫家樂同你玩啦孝仔，喂可勇哥，繼續。」

呢種夜場既氣氛之下，呢一類型既男女相遇事件每晚都會發生，問題係在於邊一個有情，而邊一個又有意。

家樂同全孝都知道樂芝好明顯正慢慢向可勇試探，由佢愈坐愈近可勇既行為去睇，呢位紅髮少女對可勇既興趣係非常之大，正正係因為呢個原因，先會令到家樂同全孝非常擔心。

而可勇自己又何嘗唔知道樂芝既行為係代表邊一個意思，只係身為男人，喺呢類夜晚遇上呢一種事絕對係一種光榮，並無需要阻止既必要，當然，佢地會唔會有後續又係另一個故事。

情況一路繼續落去，突然，家樂用右腳踢左全孝一下，用眼神示意全孝望向門上面既玻璃。

全孝一望，見到有幾個人正透過大門上一塊細細既玻璃去觀測房入面既情況，而佢地既目光正全部集中喺可勇同樂芝身上。

「呢次仆街。」
全孝壓低聲線咁向家樂講

家樂：「睇定小小先。」

五分鐘後，大門突然被一度力量好大力咁打開，房入面既人一望，開門既人正係頭先透過玻璃窗望入房裡面既男人。

樂芝一睇，更加係非常錯愕，

「芝姐，球哥喺出面，想妳出一出嚟。」

樂芝：「球哥返左嚟咩？你地又話過海既…全孝你地玩住先，我出一出去。」

樂芝拍拍全孝同家樂，雖然急急腳咁走左出房。

全孝：「可勇。」

「?」

全孝：「一陣如果有事，記住執生。」

可勇：「有咩事？」

家樂：「樂芝係呢度陀地球哥條女，頭先你地玩得咁過癮，一陣唔知會乜嘢環境。」

可勇：「俾條女落呢啲地方唔俾佢同人飲酒？唔係呀下？叫佢帶住女去圖書館囉。」

全孝：「唔好咁大聲呀，條球哥真係長期四五個人企側邊架。」

可勇：「挑我落嚟玩既點知邊個打邊個？條女自己坐埋嚟我度，以為係你地老朋先同佢猜兩板，咁都要嘈我都冇計。」

家樂：「得啦得啦，我地玩。」

十分鐘後，樂芝返入房，若無其事咁坐返去原本個位度繼續飲酒，全孝同家樂好奇咁望住佢，奇怪大家預計中既事點解會冇發生度。

樂芝：「喂你地走先啦。」

全孝：「做乜事呀？妳出左去唔係亂講嘢呀下？」

樂芝：「球哥飲醉左，我講乜佢都聽唔到，佢而家去左廁所，去完廁所我唔知會唔會發癲，當我唔好意思，家樂你地條數我埋，你地去後樓梯走左。」

家樂：「咁點呀？」

全孝：「我地嚟玩咋，而家有麻煩就梗係走啦，可勇，轉場玩啦。」

可勇：「我俾錢落嚟玩都要睇人面色？唔係呀下？樂芝呀下，一陣叫你個球哥入嚟望下，我好耐冇見過惡人。」

全孝：「可勇你傻左咩，走啦。」

可勇：「全孝，你開工果時咪同我講落嚟玩有幾過癮？落嚟好多女溝，而家我落到嚟，小小事嘢就話轉場，咁都叫好玩？」

家樂：「咁又唔係咁講，而家問題係你同樂芝玩得咁埋搞到個球哥…唉，總之我地走左先，無謂唔開心丫。」

可勇：「家樂你咁講就有問題，我同呢位妹妹手指尾都冇掂到過，落得嚟吧唔通我地玩飛行棋呀？如果果個大哥係要打橫嚟，我又睇下佢有幾多人同埋打唔打得死我。」

可勇呢個時間所訴諸既情緒其實係出於佢本身既性格，喺呢類既場所爭執，對佢嚟講根本係普通不過既事，可勇青年時代既反叛期就係由呢一類既事件所走出嚟，打交、流血甚至係坐監對於佢嚟講，講唔上係可怕。

對可勇嚟講最可怕既，係生活上所有所有既扭曲，令佢要做好多唔習慣既妥協，受好多唔應該要受既嘴臉，過一啲佢自己認為係唔開心既日子。

我因為抑壓而嚟呢度，但你地偏偏要求我帶住屈辱離開？冇可能。

全孝：「咁算啦，可勇你唔走我陪你唔走。」

家樂：「咁我…」

突然，房門打開，頭先帶樂芝出房既大漢又再次出現，但佢今次既目標唔係樂芝，係可勇。

「哥仔，你跟我出一出嚟。」
大漢用手指指示可勇

可勇：「咩事呀，你唔見我玩緊咩？」

「我大佬球哥搵你，行啦。」

可勇：「好呀，一陣出嚟，叫佢等得就等。」

「喂你唔好玩嘢啦。」
樂芝細細聲向可勇講

「你係咪要我拉你出去呀？」
大漢突然發狂，向可勇衝埋嚟，當時房入面仲有其人，好多人都俾呢個大漢既舉行嚇到大叫。

但可勇右手一早已經準備一個玻璃樽，大漢衝到之前，可勇已經用力將玻璃樽向枱上面大力一敲，「砰」
一聲，滿地都係玻璃碎，可勇用已經爛左一半既玻璃樽指住大漢：

「埋嚟啦。」

大漢唔敢莽動，呢一類既場所其實唔存在太多唔怕痛唔怕死既人，十居其九都係靠人多得個樣，遇上可勇呢一種好勇鬥狠既人，自自然然就會比下去。

大漢停住，但佢身後面有另一個人走左出嚟，樂芝見到呢個人，立即起身，好驚咁講左一聲：

「球哥。」

樂芝口中所講既球哥行入房，一個光頭既中年人，一身時尚打扮，右手拎住一支半滿既黑牌，面色微紅咁企喺度望住可勇。

奇怪既係，可勇都係以同一表情望住球哥。

「呢次仆街，諗下點帶可勇走。」
全孝向家樂講。

球哥同可勇對望左十幾秒，然後球哥就拎住個酒樽，一步，一步咁向可勇行埋去。

周圍既人都開始緊張，特別係樂芝，呢一次已經唔知係球哥第幾次為左自己而向其他人大動干戈。

樂芝：「球哥…」

球哥向樂芝擺擺手示意唔會有事，然後再繼續向可勇行過去。

兩個男人相對唔夠一呎距離咁對望，呢個情境就好似向唐伯虎同隊穿牆致敬一樣。

球哥：「你叫咩名？」

可勇：「趙文森。」

球哥：「你點會係謝俊森？你係屯門長大？」

可勇：「好多年冇見，胡少渠後面條隧道。」

球哥：「我認得你，出去同我傾下。」

全孝：「可勇…」

可勇：「冇事，識架。」

可勇跟住球哥去左另一間大房，門閂埋，球哥就坐低左：

「估唔到咁多年之後都可以咁樣撞到你。」

可勇：「我都估唔到你做到大佬。」

球哥：「自從由屯門出左九龍住之後，都好耐冇返過去。」

可勇：「係呀，仲記得我地十幾歲果時，你就喺胡少渠間小學果面果度擺檔賣金絲貓，十幾年，而家果條隧道都打通哂。」

球哥：「係呢…姓趙果兩兄弟而家點呀？」

可勇：「個大佬就幾好，個細佬呢，就好似係你消失左果段時間冇幾耐，有一日就俾人發現暈左喺你以前擺檔果條隧道，送到醫院救返，而家都好似蠢蠢地咁。」

球哥：「原來係咁…」

可勇：「而家諗返，果時有人話關你事，仲有人同我地講見到你俾差人拉左，係真定假？」

球哥：「唔好講呢啲住，咁啱走上嚟呢個場玩既？」

可勇：「同朋友一齊，係呀如果有誤會既話唔好意思，我同阿嫂真係猜枚架咋。」

球哥：「得啦，識既就唔使解釋，你得閒既咪叫多幾個朋友一齊嚟玩囉。」

呢個時候有幾個類似球哥手下既物體走左入房。

「球哥，冇事嘛？我地啱啱先返嚟。」

球哥：「得啦冇事，識既識既。」

飲過幾杯，傾左幾句，可勇就返去自己本來既房，全孝同家樂見到都好奇怪，原本準備刀光劍影既場面一下子會變得和諧。

好快，房入面又繼續玩，所有人都繼續佢地既糜爛…

清晨六點，可勇同家樂全孝離開酒吧。

全孝：「其實頭先我都有小小驚…」

家樂：「我之前都見過個球哥十幾個人打到一條友半死咁滯…」

可勇：「全孝你入去受過都咁細膽？」

全孝：「你估入去既個個都係連環械劫案重犯咩。」

可勇：「做男人，有啲位真係唔縮得，你果一刻幾怕都要頂落去，如果唔係就算俾你避過左，以後既日子，連你自己都睇唔起自己。」

家樂：「但唔通俾人打都唔走咩。」

可勇：「俾人打又唔會死，如果真係怕既，點解要去呢啲場所玩？不如去社區中心打乒乓波啦。」

全孝：「可勇，我以前仲以為你成日粒聲唔出成個傻仔咁，原來你咁堅。」

可勇：「咁都叫堅…我以前晚晚都係呢種生活，不過唔怪得你咁睇，而家連我自己都覺得自己似傻仔。」

返到屋企，已經係六點，可勇走入門口，見到靜悠依然係坐喺電腦前面處理網店既業務，可勇望一望，已經唔會好似之前咁首先打開話題，只係稍稍咁放低鎖匙，就好似已經通知左靜悠，自己已經返左屋企。

奇怪既係，今次首先發言既竟然係靜悠。

「今日咁晏既係？」

可勇呆一呆，奇怪靜悠點解會關心自己，但再望一望靜悠既背影，發覺靜悠除左問左一個問題之外，由頭到尾都冇望過自己。

「係呀，沖涼喇我，早抖。」

可勇沖完涼之後就行左入天佑既房，佢坐左喺天佑既床邊，靜靜咁望住佢，周圍都好靜，都係偶爾聽到窗外面既雀仔聲，仲有靜悠打字既聲音。

慢慢咁，可勇就坐喺天佑旁邊訓著左，直到三個鐘頭後，薛媽拍醒可勇。

薛媽：「可勇呀，你點解唔返房訓？」

可勇迷迷糊糊，見到天佑已經起身離開左張床，佢就好自然一個翻身訓落床。

薛媽：「自己有房又唔訓，唔理你。」

呢一次，係可勇同靜悠第一次分床訓，如果你覺得只係小事，咁証明你應該未結婚。

下晝四點，可勇起身，畫面依然係同一個，電腦前既靜悠，仲有自己喺地上面玩既天佑。

天佑：「爸。」

可勇：「乖，過嚟爸爸度。」

天佑走到去可勇身邊，可勇一手就將佢抱入懷，天佑好開心咁樣哈哈大笑，兩父子就用最普通而又最親密既語言去建立關係。

靜悠：「禽晚你返工既錢呢？」

可勇：「唔記得俾妳。」

可勇每日既人工大約有六佰，但禽晚去酒吧已經用左五佰蚊，可勇望住手上面既一佰蚊，唯有將佢收番好。

可勇：「係呀禽晚個同事有事借左，佢話過幾日俾返我。」

靜悠：「同事借左定係去左玩？」

靜悠突如其來既一問，令可勇覺得好驚訝，但驚訝過後，就覺得其實冇乜嘢需要怕。

可勇：「去坐左一陣之嘛。」

靜悠：「你幾點收工？」

可勇：「都成三四點…」

靜悠：「你仲講大話？明明就係一點鐘已經去左山林道。」

可勇：「妳點知？妳跟住我？」

靜悠：「我知道你公司喺邊咩？你自己心有鬼又想發定我脾氣先？」

可勇：「我去應酬下有乜問題？」

靜悠：「冇問題，你所有事都冇問題。」

可勇：「總之我冇溝女，只係去飲嘢。」

靜悠：「你坐房入面邊個知。」

可勇：「妳點會知咁多嘢？妳搵人跟住我？」

靜悠：「冇嘢，我唔想理，總之麻煩你唔好成日掛住玩，屋企你都有份。」

可勇：「得！
總之我每日都拎錢返嚟妳就唔好理我咁多。」

靜悠：「你都係。」

可勇放低天佑，走入自己既房換好衫褲，就打開大門走出去。
呢個家令佢有窒息既感覺，佢只係想搵返自己覺得開心既回憶，只有咁佢先覺得自己仲生存緊，而最重要既，係可勇要搵返自己已經唔見左好耐既自信。

呢晚，可勇冇返工，夜晚十點，準時去到之前一晚既酒吧–Forever。

可勇呢一晚冇叫家樂同全孝，因為佢要做佢想做既事。

入到去，佢揀左一個吧枱既位坐低，叫左一杯酒，然後慢慢咁觀察周圍。

十一點之後，人開始多，可勇發現球哥之前一晚果班手下已經陸續出現，唯獨是，未見到球哥同樂芝。

可勇用佢江湖既嗅覺，去視察呢間酒吧既一切，特別係房入面既情況。

可勇認得幾個之前一晚都係同一間房玩既男女，仲有幾個喺大廳出面見過既人。

十一點，可勇收到全孝既電話。

全孝：「可勇，點解唔返工？」

可勇：「係呀，我病左。」

全孝：「病左？你去左邊？咁嘈既？」

可勇：「唔講住，我轉頭打俾你。」

可勇收全孝線既原因，係因為佢見到酒吧既一個角落，有兩個男人開始大聲爭執，兩個男人你一拳我一腳，但唔夠兩分鐘，球哥既手下已經嚟到，將兩個人分開帶到去後樓梯，可勇跟出去睇，沿途佢見到好多人一個一個咁企喺暗角，就好似等人一樣。

可勇去到後樓梯附近，偷偷地聽到球哥手下一邊推兩個男人由後門離開，一邊向佢地命令：

「又係你地兩個，叫得你地嚟我地度就唔好搞事，球哥講左你地再嘈就唔俾你地嚟，走啦。」

冇幾耐，六個球哥既手下由後樓梯走返出大廳，就好似冇發生過事一樣。

可勇慢慢明白，亦開始搵到自己既要既答案。

十二點，可勇終於見到球哥出現酒吧，未等到球哥坐低，可勇已經急不及待咁走到去球哥面前。

球哥：「咦，可勇，你又落左嚟玩呀？」

可勇：「我唔係玩，係搵球哥你。」

球哥：「搵我乜嘢事？」

可勇：「球哥，有冇興趣俾我跟你搵食？」

球哥：「跟我？你講笑呀？」

可勇：「冇講笑，但我只係做你呢個場既保安，球哥，可唔可以？」

球哥：「點解無端端會咁問我？」

可勇：「你個場賣啲乜大家都知，呢個位又俾幾邊陀地夾住中間位，如果唔係你都唔使放咁多人喺度，我以前喺屯門都做過睇場，想幫球哥做睇場既嘢。」

球哥：「只係做睇場？」




可勇：「係，其他嘢我唔會掂。」

「你當勞工署呀？揀工做？」
球哥身邊一個手下向可勇講。

球哥：「高榮，我有分數。」

可勇：「你大佬都冇講嘢你嘈？」

球哥：「勇，你都唔好嘈，你有心跟我，呢班第時就係兄弟，你同我入一入房。」





房入面

球哥：「勇，我同你雖然唔熟，但你細細個我已經見過你，可唔可以話我知有乜嘢理由你會主動想幫我手？」

可勇：「因為我冇錢，我連搵份夠屋企既都冇本事，做出面既工又受氣，我上到嚟呢個地方，先覺得好似係我既世界，我可以留喺度，做我識做既事。」

球哥：「但你又話只係同我做睇場？你知道要搵錢既有其他嘢做。」

可勇：「因為我同以前唔同，我而家有老婆同個仔，如果我又犯事，我就要坐好耐監。」





球哥：「就係咁簡單？」

可勇：「球哥你唔信既可以啲簡單嘢我做先。」

球哥：「我信，如果係既，你後日嚟幫我手得唔得？」

可勇：「冇問題。」

行出房，高榮正正就企左喺門口，見到可勇行出嚟，高榮冇打算避開既意圖，球哥見到呢個情況冇出聲，想睇下可勇會點處理。

可勇諗都唔使諗就用膊頭撞開高榮，高榮正想發難，可勇已經用手指住高榮：

「球哥叫你唔好玩嘢你係要阻住我？如果唔係第時做同事，我而家就要你訓低。」

高榮唔係善類，正想還擊，球哥喺身後面拍一拍佢示意停止。





可勇走左之後，球哥先安撫高榮：

「呢個可勇細個好打得，而家佢嚟幫我地手，都應該唔錯，忍下佢啦，炮仗頸嚟之嘛。」

可勇離開酒吧，落到樓下，正想打電話俾全孝通知佢自己唔再返機場果份工，前面竟然比佢撞到一個熟人–潘志龍。

可勇見到潘志龍既時候，潘志龍並未知道可勇既存在，就喺潘志龍由側向可勇直到見到有機會見到可勇果五秒時間內，可勇做出左一個決定。

佢決定藏身喺一個暗角位度避開對方，原因好簡單，因為可勇唔想再俾靜悠知道自己又再去呢個地方。

可勇企喺暗角位，耳一路聽住潘志龍既腳步，心就一直等佢既離開，潘志龍行左幾步，停低打左個電話。

潘志龍：「喂，我見到架酒吧喇，妳係唔係肯定佢係呢度架？係我就上去架喇。





得啦，冇問題，我搵到就打俾妳啦。」

聽到潘志龍既電話，可勇奇怪佢點解又會咁巧合走到去呢度搵朋友，直到可勇聽到潘志龍收線前既一句：

「冇問題，我見到佢叫佢開返電話打俾妳先啦，妳等多陣啦，靜悠。」

「靜悠？」
可勇聽到覺得好奇怪，原來潘志龍要搵既人就係自己，但靜悠點解會叫潘志龍去搵自己？靜悠既性格可勇好清楚，盡可能佢都唔會想麻煩其他人，可勇好自然地拎起本來打算打俾全孝既電話，先發現原來電話已經冇電。

「係咪發生左事，靜悠先叫佢表哥搵我？」
可勇好擔心咁坐的士趕返屋企，

返到屋企打開大門，屋入面一個人都冇，只有一張紙條放左喺枱面。

可勇一睇，大吃一驚，原來天佑發高燒送左入醫院。

可勇唔知道去左邊一間醫院，但又唔敢打電話俾靜悠，由細到大既本能反應，有事發生，佢都會先搵可正。





可勇打電話俾可正，但電話響左好耐可正都冇聽，正當可勇想收線既時候，可正接電話。

可正：「薛可勇，你去左邊？我打左好多次俾你，你電話都冇電。」

可勇：「哥，天佑點？你地送左佢去邊？」

可正：「靜悠話天佑今朝已經有小小燒，你抱過佢你自己唔發覺架咩？一到夜晚佢就燒得好急，係靜悠搵唔到你打俾我，我送左佢地去法國醫院，阿媽都喺度，一陣你嚟到唔好再同靜悠嘈，知唔知？」

可勇：「我知，我而家趕過嚟。」

大半個鐘後，可勇趕到醫院，行到去病房前，可勇突然停低腳步，因為佢唔知道房入面既情況。

就好似小朋友做錯事一樣，可勇評估房入面每個人對自己既態度係點樣，佢最擔心既係靜悠，可勇覺得好糾結，自己只不過係冇返一日工去左酒吧搵第二份工，但就係因為電話冇電，搞到要俾人公審一樣。





可勇鼓起勇氣，打開門，私家病房入面有六個人，靜悠、薛媽、可正、安兒、天佑，仲有一位護士。

除左護士同天佑之外，其他四個人既眼光同時望向可勇，可勇個心好驚，但佢更擔心天佑既情況。
佢走近床邊，護士啱啱幫天佑量完體溫。

可勇：「姑娘，點呀？」

護士：「你係？」

靜悠：「佢係病人爸爸。」

護士：「哦，小朋友已經退左小小燒，而家唔算高燒。」

可勇：「唔該…」

可勇眼尾見到薛媽憤怒既表情，知道自己難逃一劫，好在呢個時候可正將薛媽拉開，然後安兒走近靜悠身邊：

「傻妹，冇事喇，你睇天佑塊面都冇咁紅，

係呀可勇，你去買小小嘢食俾靜悠，佢仲未食。」

可勇：「哦阿嫂…老婆…妳食乜嘢？」

靜悠：「我唔食喇，可勇，我有小小嘢同你講。」

安兒：「靜悠…」

靜悠：「得架喇。」

靜悠示意，安兒立即離開房間，房入面，就只係剩返可勇一家三口，

仲有死寂既氣息。

靜悠：「可勇，表哥最近轉左去一間做金既公司。」

可勇：「係咩？」

靜悠：「屋企已經冇太多錢，我已經應承左表哥，下個月會出返去打工，去佢公司幫佢跟大陸既客。」

聽完靜悠既說話，可勇並無出聲，佢只係心入面一直盤算。

其實早在兩年前，當可勇離開宏訊轉返去做運輸果日開始，佢哥哥薜可正都已經問過薛媽可勇會唔會唔習慣。

因為可正知道當一個男人試過一個月搵六位數字既收入之後，要返去一份平淡而冇亮點既工作，係一件非常辛苦既事。

事實上呢兩年幾可勇根本冇習慣過，每日刻板既工作對佢嚟講毫無激發力，呢個世界上有好多人都一樣，要切合到自己本身最大既優點，佢先會勇往直前咁去完成件事；如果做果一樣嘢本身就唔可以得心應手，又或者係連自己都覺得唔適合，呢類人就會好似大懶蛇一樣，每日得過且過，不思進取。

而可勇覺得自己呢一條大懶蛇，應該可以從球哥呢一份工作入面蘇醒，變返最意氣風發時候既自己。

靜悠要出去工作最大理由就係可勇一直以來工作上既不穩定，所以可勇呢一刻覺得，

只要盡快搵到一筆錢交到靜悠手上，佢就可以勸服靜悠繼續留喺屋企，所以可勇冇選擇拒絕靜悠。

可勇：「得啦，呢啲事遲小小先再傾，而家等個仔冇事先。」

靜悠：「你今日去左邊？個電話點解冇開？」

可勇：「我撞返個朋友球哥之嘛，阿栽都識，同佢去左飲茶，個電話又冇電，先唔知個仔有事…」

靜悠：「你同奶奶返屋企先，安兒今晚陪我。」

可勇：「俾我陪妳啦，阿嫂都要返去湊天迪。」

靜悠：「天迪交左俾佢媽咪睇，你唔好煩住我地兩個女人傾計啦好冇？」

可勇：「咁我同阿哥阿媽返去先，妳有事記得打俾我。」

車程中，薛媽又程序上將可勇鬧一個狗血淋頭，可勇冇反駁，只係一直唔出聲，諗緊靜悠去幫潘志龍公司既事。

可正：「媽，妳休息下，返到去我妳。」

薛媽：「我冇氣鬧你細佬呀，你同我鬧醒佢，做左人阿爸仲成日走左出街。」

可正：「可勇，有冇嘢同阿哥講？」

可勇：「哥，記唔記得以前安定邨果個球哥？」

可正：「球哥？……
點會唔記得？果時仲成日同你仲有阿栽兩兄弟見到佢。」

可勇：「呢排見返佢，出嚟行好似幾身光頸靚，同佢傾過幾次計。」

可正：「佢出嚟行，你有乜同佢傾？」

可勇：「佢叫我去佢間酒吧度，幫佢打理下，睇住個地方。」

可正：「咩話？」

可正細細聲，然後由倒後鏡望一望已經熟睡既薛媽再講：

「咁你點答？」

可勇：「我應承左佢。」

可正：「咩話？」

可正本能咁望一望可勇，然後車後面就聽到『砰』一聲，一間私家車唔知點解由左邊一撞撞向可正既車，強大推力令可正既車猛烈咁震左一下，車尾燈既玻璃完全碎哂。

「哇！」
薛媽大叫一聲嚇醒

可勇：「媽妳有冇事呀？」

「有冇搞錯呀？」
可正落車，發現後面既車入面都走出兩個十八、九歲既年青人。

可正：「你個牌買返嚟架？」

年青人甲：「喂，你冇端端剎車關我咩事呀？」

可正：「點呀？賠定報警？」

年青人乙：「你賠俾我呀傻仔？」

「你講咩呀？」
可勇呢個時候落車，一步一步走向果兩個年青人。

年青人乙：「嚇鬼咩，叫人嚟囉。」

「可勇！」
二十幾年既感情，可正已經知道可勇下一步想做乜嘢事，立即衝過去可勇身邊，可惜已經太遲…

「我一個搞掂你地啦叫人。」
『砰』一聲，可勇一半將年青人乙既鼻樑，徹底咁打爆左…

「嗚…」

一條鼻血由年青人乙面上激射出嚟，然後佢就好似一堆爛泥咁撻喺地下，年青人甲見到阿乙既慘況，嚇到完全唔識反應。

「你兩條契弟嚇親我老母仲咁大聲？」
可勇大叫，走埋阿甲度想梅開二度。

「夠喇，可勇。」
可正拉住可勇右手，阻止佢再走向年青人甲身邊。

「咪拉住我啦。」
可勇右手一撥，將可正推開，人已經向年青人甲衝埋去。

「頭先你兩個咪好威既？連你兩個都恰到我，我仲使見人。」
可勇口入面唸唸有詞，兩個拳頭已經向年青人甲瘋狂咁打，可正再次上前拉住可勇，可勇被拉走之前再向年青人甲個頭踢多一腳。

「放手呀？」
可勇回頭，可正一見到可勇既樣，心入面覺得一陣寒意。

可勇呢一個兩眼通紅，整個人好似進入左瘋狂狀態既樣，可正差唔多四年前見過一次，就係可勇犯事，喺差館可正打左可勇一巴果次。

坐完監之後，可正冇再見過可勇呢個狀態，佢以為佢弟弟已經隨住時間而令性格改變左，但可正呢一刻先醒覺自己諗法錯左，可勇好勇鬥狠既性格冇改變過，改變既，只係可勇一直以嚟既自我價值。

​當一個人自我價值低既時候，自身性格上既短處就會好刻意咁隱藏；但當自我價值標升，缺點，就會不知不覺咁暴露出嚟。

正當可正猶豫之時，薛媽都落左車，阻止可勇。

薛媽：「可勇，呢度公路嚟，搞到咁大件事做乜嘢？」

可勇：「阿媽你返上車先啦，哥，你想條友賠幾多？」

可正：「你打到佢地咁仲賠乜？」

可勇：「唔打佢地肯賠？」

可正：「人地有差佬經過你賠返俾人就差唔多呀。」

可勇：「咁你架車點呀？」

可正：「尾燈整得幾多錢呀？行啦，成世人都牛脾氣。」

可勇：「你扶阿媽，我幫你渣。」

可正：「渣慢啲呀。」

「你兩條契弟唔妥就落Forever搵我，收唔收到呀？」
可勇離開之前，指住兩個年青人大鬧。

『洪~~』上車後，可勇一言不發咁渣車，而可正同薛媽對望後亦都冇講半句說話，因為佢地都為剛才可勇既表現而擔心，兩個人既心入面都浮起左同一個問題。

可勇，係咪已經故態復萌…？

天佑第二日就已經出左院，今次可勇格外小心咁一早就接天佑同靜悠一齊返屋企，可勇由酒吧同球哥傾好果一刻開始，心情就變得愈來愈好。
以前佢因為自卑，個人搵唔到目標而討厭所有外來既事，無論邊一個人同佢講任何勸導既說話，佢都覺得煩覺得係廢話。

原因好簡單，係因為可勇搵唔到出口。

一個男人長期搵唔到足夠既金錢去應付生活開支，自自然然四周所受既壓力就會增加，自我價值就會愈來愈低，所隱藏既怨氣就會慢慢增加。

直到呢個男人，可以再搵得返一個，佢認為可以宣洩既出口。

可勇覺得，只要佢盡快去到球哥既酒吧入面搵到佢想要既錢，靜悠就會打消幫潘志龍做嘢既決定，所以直到返新工之前，可勇都冇故意去講任何解釋說話，亦冇向靜悠講自己轉工既事，只係想盡快去完成自己既目標。

第一晚，可勇返到去Forever，見到球哥已經一早到左。

球哥：「可勇，咁早既？」

可勇：「我怕唔熟個環境，咪早少少返嚟學嘢。」

球哥：「好喇，高榮，你去教可勇。」

可勇：「球哥……」

球哥：「可勇，你跟得我，同高榮之前既事就抹左佢，大家以後一齊拍住上。」

高榮：「行啦，可勇。」

可勇：「高榮哥，咁以後睇住我喇。」

然後高榮就帶可勇喺Forever行左一個圈，連之前可勇未去過既職員房都行左一圈。

高榮：「可勇，總之地形你就自己記住，球哥話你唔會掂佢既生意，所以你只係負責保安，其實要做既事就唔多，你都知道我地呢個位係幾條街既陀地交匯處，好多其他社團既大佬好多時都會上嚟玩，第一，盡量同佢地交際下，我地打開門做生意既，一定要招呼得人地開心。

但如果有邊個大佬係上嚟玩嘢搞事，我地一般都係首先請佢走，真係唔得先再諗方法，總之打交就係最尾先諗，唔好郁啲就打人。」

可勇：「大家出嚟玩既，飲大兩杯嘈起上嚟好難唔打交架喎。」

高榮：「所以咪要有我地既存在囉，但球哥話，如果見到有人喺我地個場散貨既，唔使講，即打，打到佢下次唔敢嚟為止。」

可勇：「呢個就簡單啦，我明架喇。」

高榮：「明你就同小妖今晚睇後門啦，成日好多人走數由後門偷走架，所以要睇緊呀，仲有呀，如果見到樂芝姐同其他人玩得好埋，記得話俾我知。」

可勇：「話俾你知？點解唔話俾球哥知？」

高榮：「球哥係咩輩份？呢啲事我地自己處理返就得架喇。」

可勇：「我明架喇，我去邊度搵小妖？」

高榮：「你過去先，我叫佢嚟搵你啦。」

第一晚，可勇好順利咁完結左第一日既工作，跟住既兩日，Forever都係風平浪靜，可勇覺得呢一份係非常好既工作，每日返到去飲下酒，同客傾下計，好簡單就可以搵到兩萬二千蚊一個月。

第三晚，可勇向高榮講左一番說話。

可勇：「喂，呢份工都幾易做。」

高榮：「係咩？遲小小你就明。」

可勇當時以為高榮只係危言聳聽，但兩日後，高榮既說話終於兌現左。


兩日後

可勇：「喂，放手呀。」

靈芝：「喂我話陪你飲酒冇話同你去街喎。」

大漢：「飲我幾支黑牌，成晚要我猜，而家先話只係同我飲酒？你玩我呀？」

高榮：「先生，呢個係我阿嫂，唔該你放一放手，一陣到我老闆返嚟盞大家冇癮。」

大漢：「冇癮？我而家都好冇癮呀！」

大漢明顯已經爛醉，完全聽唔到其他人既說話，可勇呢個時候已經失去耐性，一手好大力咁扯住大漢衣領，近距離向大漢大聲問：

「我而家問你，放唔放手？」

大漢：「我鐘意放又得，唔放又得。」

「咁你唔使放喇。」
『澎喇』一聲，可勇右手已經拎起一個黑牌酒樽，重重咁轟左喺呢個飲醉左既大漢頭上面。

由可勇拎起酒樽直到打落去醉酒佬個頭之前一刻，都冇經過任何思考，因為佢覺得係順理成章既事。
呢度由我薛可勇管理，你嚟搞事，我一定要將你擺平。

直到酒樽由醉酒佬頭上面爆開果一下巨響，可勇腦入面好似突然之間發出一下尖叫聲，將佢由失控既情緒，帶返到嚟現實世界。

返到現實世界既第一個畫面，就係一個頭破血流既人用一對好怨恨既眼望住自己，然後呢個人就慢慢咁訓低左。

樂芝：「嘩！
好多血呀！」

醉酒佬既血泊加上樂芝既大叫，令到酒吧入面既其他顧客開始緊張，雖然酒吧爭執經常都會發生，但流血事件就表示一定會有麻煩。

高榮：「可勇，你傻左咩？就算你要爆佢都唔係爆黑牌啦，個底咁厚分分鐘會死人架，是但拎個啤酒樽咪得囉。」

可勇：「而家唔爆都爆左，可以點？」

高榮：「得喇你去洗下個身既血跡先，洗完你走先，一陣有差佬上嚟我識搞。」

可勇：「下？咁就得架喇？」

高榮：「行啦。」

可勇跟住高榮既吩咐，由後門離開酒吧，跟住一直由山林道經過金馬倫道行到去尖東，人一邊行，一邊回憶自己頭先所做既行為。
頭先係佢近來第一次個腦入面有一把會尖叫既聲音，呢把聲就好似提點可勇，想佢諗清楚自己到底係唔係揀緊一條正確既路。

行到去海傍，就喺可勇當日同靜悠結婚既尖沙咀中心對面，可勇停低左，望住尖沙咀中心既外牆，佢先驚覺時間原來過得咁快。

原來咁快佢同靜悠已經結左婚兩年幾；原來咁快佢已經離開左自己爸爸兩年幾，所有事都好似轉變得太快，太快，

當日佢哥哥薛可正都試過滿懷心事咁走過呢一條海傍既路。
而今日，可勇又再一次喺呢條路上面百感交雜。

可勇坐左喺路邊，拎左部手提電話出嚟，考慮左一分鐘，然後打電話俾靜悠。

靜悠「喂。」

可勇：「老婆，妳做緊乜？」

靜悠：「洗衫。」

可勇：「我有時間所以睇下妳做緊咩…」

靜悠：「嗯。」

可勇：「天…」

靜悠：「天佑醒左，我唔講住，拜拜。」

可勇失望咁收線，呢一次已經唔知道係靜悠對自己第幾次既冷言冷語，可勇無辦法去令自己好輕鬆咁釋懷。

每一次靜悠用呢個態度對待自己，可勇就覺得自己已經變得一無所有，正正就係呢種催化劑，將可勇帶返去果個令佢充滿信心既黑夜世界入面。

每個人都會問自己到底係唔係一無所有，只係次數頻繁有別而且。

爆樽一事令球哥吩咐可勇停工兩日，呢兩日可勇都選擇左留喺屋企，因為可勇已經意識同靜悠既感情問題需要緩和，所以佢希望用呢兩日時間可以陪靜悠好好咁過。

可惜，最後既結果係，呢兩日靜悠留喺屋企既時間係非常之少，根據薛媽口中所講，靜悠係為左新工作準備，而天佑亦都正式由薛媽照顧。

可勇呢兩日都搵唔到時間向靜悠問個明白，就算連打電話俾靜悠亦都搵唔到佢，每晚靜悠返到屋企，都係敷衍可勇兩句就好快咁訓覺。

兩日後既呢個朝早，當可勇清晨七點起身去廁所既時候，已經見到靜悠著住整齊既行政套裝準備返工。

可勇：「老婆，妳返工？」

靜悠：「係，奶奶會湊天佑，你訓啦，你要返工未？」

可勇：「今晚…」

靜悠：「咁仲有大把時間，你訓啦。」

可勇：「妳返邊度？我去接妳好冇？」

靜悠：「今日係表哥車我返工，聽日先接，好冇？」

可勇：「好，咁妳順順利利。」

靜悠：「知喇，我走喇。」

靜悠走左之後，可勇就算點樣都再訓唔著，等到下晝一點，可勇起身，決定打電話俾球哥。

可勇：「球哥，我今晚返得工未呀？」

球哥：「應該冇問題，上次單野高榮話應該冇手尾跟，可勇，我多謝你幫樂芝解圍，但如果下次呢個情況，記得唔好咁衝動，酒吧係生意地方，你打拳頭交好地地，但一見紅就好影響到做生意，知唔知呀？」

可勇：「知喇球哥。」

同球哥收線之後，可勇仍然係好糾結，佢選擇再打多一個電話，搵一個佢覺得好可靠既人–薛可正。

可勇：「哥。」

可正：「咁早既？你唔係幫個球哥做嘢咩？」

可勇：「冇返兩日。」

可正：「靜悠唔鐘意？」

可勇：「佢今日返左新工。」

可正：「我有聽阿媽講。」

可勇：「阿媽冇同我講。」

可正：「阿媽話你大脾氣，都唔識同你講嘢。」

可勇：「我一向都係咁架啦，而家先知咩。」

可正：「可勇，你到底幾耐冇自動自覺去關心一下你自己身邊既人？」

可勇：「哥，我都唔知可以點講，以前未結婚都未試過，而家做左兩夫妻之後，真係好多時成日時間都唔會講半句說話。」

可正：「就係難先要放心機，唔係你結婚為左乜？真係為左個仔先結呀？」

可勇：「我都唔知係唔係我地了解未夠…」

可正：「唔好作呢種假設性既原因俾自己好冇？可勇，你係我細佬，由細到大我都知你從來都唔會花時間喺人同人之間既關係入面，所以而家你唔識處理同靜悠既問題係好正常。」

可勇：「我有問佢，佢成日都十問九唔應。」

可正：「邊個人發脾氣會講原因先發架？仲要係女人，之前靜悠嬲妳係咩事連我都知啦。」

可勇：「我果時有同佢講我只係一段短時間搵唔到工做之嘛，佢就以為我成世都唔做嘢咁。」

可正：「咁你一段短時間唔食飯得唔得呀大哥？你屋企仲有個細架，就算我同阿媽唔使你同靜悠交水電煤，你都仲有個仔要，你自己就大安旨意以為船到橋頭自然直，唔係你老婆晚晚唔訓走去搞網拍，你估真係搞得掂？靜悠咁俾比機搵錢都係想幫你她返多少面子，你咁大個人失業點解你都當係小事？」

可勇：「你估我想…」

可正：「我知你冇左份工我都有責任，但你自己賭到周身都係債呢樣嘢就唔關任何人事。
可勇，靜悠雖然年紀細，但佢做左阿媽之後真係好識諗。
呢樣嘢係你阿嫂教我，兩個各自生活左廿幾年既人，突然之間要住埋一間屋過下半世，係冇可能冇拗撬，最重要係睇你地點樣去處理呢啲問題。」

可勇：「阿嫂有冇同靜悠傾過？」

可正：「佢地女人一定有傾過啦，但你阿嫂把口好密，一句都唔同我講，不過女人傾得就代表一定有心事想解決，你記得自己執生。」

可勇：「明喇。」

可正：「新工做成點？你記得做睇場好喇，唔好掂衰嘢，你自己應承過阿爸既事你自己記得。」

可勇：「係呀，我自己知架喇。」

可正講既道理，可勇其實唔係太能夠消化，可能佢未試過薛可正失去以娜果種經歷。
佢就好似薛可正以前咁橫衝直撞，用自己既直覺去行事，就算身邊有幾多人勸佢，佢都只會當係前路上面既一塊石頭。

佢了解薛可正所講既道理係有可能存在，但令到靜悠冷淡，又或者係令到佢要再出返去做嘢既原因，可勇強烈地認為，只不過一個錢字。

解決錢既問題，最直接既方法，就係用最快既途徑，搵更多既錢。

復工既第一晚，可勇從樂芝口中得知，某一個夜場既經理爭球哥一條好耐既數，兩個鐘頭後，可勇走入球哥既房，主動向球哥提出一個要求：

「球哥，我知羅馬城有個大班爭你條數拖左你好耐，我幫你收，得唔得？」

球哥：「收數？邊個同你講？」

可勇：「樂芝，佢話俾我知果個大班拖左你好耐。」

球哥：「我唔知阿芝點解要同你講，但呢條數你唔會收到。」

可勇：「球哥，俾我試下。」

球哥：「勇，你好等錢用咩？」

可勇：「……
唔係。」

球哥：「你唔好以為渣住個拳頭行埋去嚇下鬼就可以幫我收到條數，呢個世界好大，如果是但搵一個一味牛脾氣爆下樽既人就可以收到條數，我唔會到而家都未收到返嚟，呢條大班叫麻哥，佢親生細佬係新記呢排最紅果個潮哥，你知唔知人地乜嘢料？」

可勇：「唔知。」

球哥：「人地食個飯都六七個人喺隔離，可勇，你唔好再以為牛頸就可以解釋問題，牛頸只會係製造問題架咋。」

可勇：「球哥，除左犯法既事，你可唔可以俾多啲機會我？」

球哥：「勇，你知我最賺錢係做乜生意，你話你講既嘢有冇可能發生？」

可勇：「咁當我冇講過。」

球哥：「勇，你到底係唔係等錢用？」

可勇：「唔係，冇嘢喇球哥，我出返去先。」

走出門口，可勇咁啱遇到高榮。

高榮：「可勇，你真係去問球哥幫佢收數呀？」

可勇：「你點知架？」

高榮：「樂芝同我講，佢話佢話左俾你聽之後你就走左入球哥房，你問左球哥？」

可勇：「係呀。」

高榮：「球哥點會俾你做丫傻仔，你去果邊撞到麻哥果班人，俾人溶左你都未知呀。」

可勇：「點解球哥咁忌佢地？」

高榮：「唔係忌，係唔想搞到件事咁大，你都知球哥撈乜架啦，樣樣嘢都搞到咁揚搏攞獎咩？條數都係十五皮之嘛，冇必要搞大佢。」

可勇：「十五萬喎。」

高榮：「球哥同麻哥兩兄弟以前都算識架，大家唔同字頭都有講有笑，後來唔知發生乜事，佢地就冇計傾，不過我覺得你又唔使理球哥講乜既…」

可勇：「咩意思？」

高榮：「我地出嚟行既唔係返學考試呀大佬，做乜嘢事都係達者為先架啦，如果你有本事收到條數返嚟，唔通球哥會鬧你咩。」

可勇：「你又有道理喎，唔該哂榮哥。」

第二日既下晝四點，羅馬城夜總會既樓下，出現左兩個人，兩個不知天高地厚既人，

蕭全孝，薛可勇。

全孝：「可勇，你肯定要咁做？」

可勇：「條友爭球哥十五個，我地收到既話拎三成都有成五皮嘢，點解唔試？」

全孝：「但我聽家樂講，話呢條麻哥個細佬好把炮，走唔到點算？」

可勇：「欠債還錢呀，唔通佢會隊冧我地呀？我搵個位等下啦，一見條友落單我地就埋去夾佢。」

全孝：「如果有差佬咁點呀？」

可勇：「走囉，驚呀？」

全孝：「坐去公園果邊先啦。」

可勇同全孝走到去夜總會旁邊既一個公園仔，可勇拎住部電話一路睇，電話入面既，就係樂芝傳送過嚟既一張麻哥真人既相。

可勇全神貫注咁望住夜總會既入口，非常、非常咁專心。

而全孝就一直喺可勇既旁邊同唔同既人傾電話，直到…

可勇：「喂收線，好似係果條友。」

可勇用手指向夜總會方向一指，一個拎住行李袋既中年男人正準備走上夜總會既大廈大門。

全孝：「喂，似係喎。」

「行啦。」
可勇立即跳過公園仔既離芭，好快咁跟住麻哥既踪跡跑過去。

夜總會本身係位處一座商業大廈既五樓，所以麻哥需要經過大廈既電梯先可以返到去夜總會。

可勇想落手既地方，就係呢部電梯入面。

麻哥呢個時候仍然唔知自己即將有危險，就係咁拎住一個行李袋企喺電梯前面，呢個時候可勇嚟到，若無其事咁企喺麻哥隔離。

而全孝，一早就從樓梯跑上三樓準備。

呢座大廈既三樓，係一個空置左既大單位，而可勇一早喺之前已經嚟視察過，呢部外表好似戰前一樣既電梯，係冇閉路電視既裝置。

可勇打算，會同麻哥走入同一部電梯，然後佢會電梯到達三樓既時候打開門，再同一早已經準備好既全孝將麻哥拉出三樓呢個空置單位，然後用乜嘢方法叫麻哥還錢，可勇依然係未諗到。

佢腦入面仍然係高榮果一句：

「你收到條數，仲有邊個會理你用乜方法。」

諗到呢度，可勇就覺得冇任何事可以阻擋到佢，只要從呢個人身上拎返十五萬俾球哥，佢薛可勇，就可以得到更多機會。

電梯打開，麻哥首先走入電梯，然後可勇亦都尾隨入去。

電梯去到三樓，可勇打開電梯門，突然轉身，右手扯住麻哥既衫領，用盡全力將麻哥拉出電梯，同時全孝亦都走上前幫手。

「喂，邊度呀你地？」

麻哥大叫聲中俾可勇拉出電梯，同時手上既行李袋跌落地下，「躂」
一聲，三個人既視線同時望向行李袋，正確小小講，係望住行李袋跌出嚟既一大堆一千蚊紙。

麻哥行李袋入面跌出嚟既錢，絕對唔止十五萬，可勇同全孝立即推開麻哥，將地上面既錢放入自己帶嚟既背囊入面。

「你地知唔知我細佬係邊個？放手！」
麻哥走上前阻止可勇同全孝執錢，但萬惡既金錢之前，可勇兩個人已經失去常性。

「你條賤人有錢都唔還。」
可勇轉身，一拳兩拳咁向麻哥塊面打過去，呢個時間可勇先近距離睇清楚麻哥既樣貌，同時，麻哥亦見到可勇既樣。

喺果一刻可勇突然間有一個一閃即逝既念頭，佢覺得佢好似見過麻哥，但一不做二不休，呢個時候已經唔可以再停落嚟，可勇隨手執起一支木棍，就擋喺正在執錢既全孝身前。

「全孝你執，我搞掂佢。」
可勇拎住支木棍望住麻哥，奇怪既係麻哥呢個時候竟然冇再講任何說話，企喺度望住全孝將所有錢都拎走。




總數，係現金三十萬。

可勇同全孝得手後，冇再理麻哥，亦都冇立即返Forever，兩個人拎住一袋錢走左返大陸。

兩個人去左一間骨場過左兩日，期間除左必需既開支之外，可勇唔敢用多一分一毫。

全孝曾經問過可勇，呢度總數有三十萬，就算拎少少出嚟玩下，只要夠十五萬俾返球哥就冇問題，點解可勇要咁克制自己用錢。

可勇既答覆係，呢堆錢係佢地冒險得返嚟，只要交到球哥手上既錢愈大，可勇喺Forever既前途，又或者係球哥身邊既前途就會愈好。





呢兩日入面，可勇只係簡單打過電話返屋企俾薛媽知道自己返左大陸，但冇正式同靜悠有過任何聯絡。

兩日後，可勇下晝三點一個人拎住袋錢返到Forever，打算將整整三十萬交到去球哥手上。

去到樓下，可勇正準備走上Forever既時候，麻哥同一班人出現喺可勇既面前，而企喺麻哥隔離既，係一個可勇似曾相識既男子。

可勇最唔想見到既情況，終於出現左。

麻哥望住可勇，然後靠近身邊既男人講左兩句說話。





聽完麻哥既說話，果個男人一步一步咁向可勇走過去，但事實上，呢個時候既氣氛並唔係想像中驚險，麻哥、可勇同果位男子既眼神都係好奇怪。

男人慢慢咁行近，可勇呢個時候終於知道，佢係識得呢兩個人，可勇既腦海入面係有呢兩個人既記憶。

男人：「我係阿潮，你係咪搶左我大佬錢？」

阿潮，可勇眼前呢個，就係球哥口中所講，近來黑道上當時得令既潮哥，而當潮哥開聲果一刻，遺忘已久既記憶終於由可勇既腦入面衝出嚟。

可勇：「阿潮，愛智樓貨倉，鄭恩潮。」

潮哥：「你係…？」

可勇：「我呀，我阿爸叫薛天來，果時同你阿爸君宜叔…」

「認親認戚！」
正當可勇想同潮哥相認既時候，潮哥突然一拳打落可勇塊面，可勇完全冇反應既情況下成個人跌左落地。





潮哥：「老笠我大佬仲扮老朋友？識既唔使打呀？」

潮哥郁手，就好似係一個訊號一樣，其他人立即上前準備教訓一下可勇。

「停手！
有叫你地郁咩？」
潮哥大叫一聲，正在衝上前既爪牙立即停步。

可勇：「我冇老笠你大佬。」

麻哥：「仲話冇？我拎住公司數，就係你去到三樓挾我出去搶我錢。」

潮哥：「唔使講啦？」

可勇：「我係挾你，但你爭我老闆條數又點？」





麻哥：「你老闆係邊個？我幾時有爭人錢？」

潮哥：「你老闆係邊個？」

可勇：「球哥。」

「球哥……」

潮哥轉身，用非常憤怒既表情望住麻哥，相反麻哥就好似一隻做錯事既狗仔咁唔敢同潮哥有眼神交流。

潮哥：「阿哥，你好爭唔爭，爭阿球錢？」

麻哥：「冇呀。」

潮哥：「如果冇人地會無啦啦挾你？成個尖沙咀邊個唔識你係我大佬？冇事冇幹邊個會搞你？」

麻哥：「佢搶我成三十個，就算係我都冇爭咁多。」





潮哥：「喂，我大佬爭你老闆幾多，你又笠左我大佬幾多錢？」

可勇：「十五個，我笠左你大佬三十個，但一蚊都冇用過你。」

潮哥叉住腰，就企喺可勇同麻哥中間諗左一陣，向可勇揚一揚手：
「靚仔，呢次當我地唔好意思，你俾番十五個我，其他十五個你就拎返去俾阿球，同佢講聲唔好意思。」

麻哥：「喂阿潮，傻左呀你，佢講你又信？」

潮哥：「我有分數。」

講完，潮哥執起地上面既袋，拍一拍表面既灰塵，然後塞返落可勇既手上。

潮哥：「薛可勇，拎返呢十五個俾你老闆，頭先唔好意思，打左你一拳咁勁。」





可勇：「我…冇事。」

潮哥：「冇事就得，係呀，來叔好嘛？」

可勇：「過左身兩年喇。」

潮哥：「係咩……
我阿爸都係，死左好多年，好喇，喂，走先。」

潮哥一聲指令，其他手下就跟住佢離開，可勇望住潮哥既背影，好多往事又立即湧上心頭。

十五分鐘後，可勇喺十幾個人面前，將十五萬現金放喺球哥枱上面。

可勇：「數數佢。」

球哥：「你邊度得返嚟？」

可勇：「羅馬城條數，齊頭十五萬。」

球哥：「勇，我明明叫你唔好去架？」

可勇：「球哥，我真係做到嘢。」

球哥望望可勇，然後沉思左一陣，可勇就好似一個小學生等派成績表咁企喺度望住球哥俾一個分數佢。

過左兩分鐘，球哥拎起枱上面既十五萬，分左其中一部份出嚟，放低喺可勇面前。

球哥：「三成，呢度四萬五係你既勇。」

可勇「多謝球哥。」

球哥：「其他人出去，可勇你留低。」

所有人包括高榮在內都陸續離開間房，只係剩返球哥同可勇。

球哥：「勇，你一個人，點收呢條數返嚟？之前你唔見人兩日，到底去左邊？」

可勇：「我去左羅馬城，同一個朋友挾住個大班，咁啱佢個身有錢，我就搶左返嚟，後來怕佢知我係呢度既人，我同朋友上左大陸避兩日。」

球哥：「冇喇？」

可勇：「冇……」

球哥：「你見到個大班唔覺得有問題？」

可勇：「……」

球哥：「答我啦。」

可勇：「冇問題…」

球哥：「冇問題？阿麻同潮仔兩兄弟同你一樣喺友愛大，仲要係同你住同一座，你咁都唔認得？」

可勇：「球哥，你聽我講。」

知道唔可以再呃住球哥，可勇就一五一十將同潮哥相遇既事再講一次俾球哥知，球哥聽到之後，照舊都係唔出聲，沉默左好耐。

球哥：「勇，你知唔知佢地兩兄弟係同我同一個大佬？」

可勇：「唔知。」

球哥：「如果唔係佢地過左底想搏，我同佢地而家都應該仲好好朋友，但點都好，我知你都係想表現自己。」

可勇：「對唔住。」

球哥：「但你就算做得嘢都好，成日咁樣橫衝直撞，冇人可以幫到你，出去啦。」

可勇拎住四萬五千蚊，有一絲失望咁離開間房，這個時候，高榮主動走到去可勇身邊。

高榮：「點呀，球哥有冇讚你？」

可勇：「冇，仲好似有啲唔滿意咁。」

高榮：「可能佢心情唔好，點呀，拎住幾皮嘢使唔使得哂呀？」

高榮提起自己手上既幾萬蚊，可勇先記得呢一筆錢係要分俾全孝。

可勇：「榮哥我走先，我有事做。」

可勇好快咁又離開左Forever，打電話俾全孝，但電話冇開到，呢個時候可勇先發覺自己好疲勞，加上兩日冇見過天佑同靜悠，所以打算先返屋企。

返到屋企，可勇見到正打算外出既靜悠。

靜悠見到可勇返屋企果一刻，表情好愕然。

靜悠：「你去左邊？我打左兩日電話俾你。」

可勇見到靜悠，唔知點解口裡面講唔出任何說話，呢個時候，天佑亦都喺房入面走出嚟，一見到可勇，就好開心咁大叫左一聲：

「爸爸。」

可勇呢個時候完全溶化左，走入屋一手就將靜悠同天佑攬到好實。

「老婆，對唔住。」
可勇細細聲向靜悠講

靜悠：「你呢兩日到底去左邊？點解對唔住？」

可勇：「我冇返機場份工，我撞返一個朋友去左佢酒吧度做睇場，呢兩日發生左小小事，我要去大陸避兩日，果兩日我怕妳嬲冇打俾妳，但我好怕，我有一刻突然覺得冇左妳同天佑喺身邊真係好辛苦，對唔住，老婆。」

靜悠聽完可勇既說話，冇出聲，就走左去廁所洗左一條毛巾俾可勇。

靜悠：「我約左阿媽去買小小嘢，奶奶訓左，你幫手睇住個仔，我同阿媽買完嘢就返嚟陪你食飯，好冇？」

可勇：「好，咁妳小心啲，老婆。」

靜悠：「知道喇，天佑，媽咪走喇，拜拜。」

天佑：「拜拜。」

靜悠走左之後，可勇抱住天佑走返入房，將身上果四萬五千蚊放左入靜悠既私人櫃筒，然後就同天佑一齊訓覺。

呢一刻，可勇係感到前所未有咁輕鬆，得到一筆錢，加上靜悠既體諒，令可勇既心情前所未有咁好，佢認定，呢兩樣事情，就係佢人生入面最重要既能量，令可勇能夠積極既源頭。

可勇成功幫球哥收到羅馬城既爛帳之後，Forever入面好多傳言都話球哥好睇重可勇，甚至有人話可勇已經超越高榮做左球哥既左右手。

事實上，球哥亦都開始交低好多收數既工作俾可勇，同時亦派左幾個爪牙俾可勇管理，始終追數呢一類高風險既工作都係多幾個人陪住比較好。

球哥同可勇既拆帳形式係八二分帳，只要係球哥正常途徑收唔到既爛帳，都會交到去可勇手上，而可勇亦都明白呢個係一個大好機會，所以每次都會用盡所有方法將要收既爛帳交到去球哥手上。

呢一個星期，可勇幫球哥總數收左五十幾萬，照兩成去拆帳，球哥今日將十萬蚊交到可勇既手上。

拎住錢果一刻，可勇感覺到無比既興奮，自從宏訊之後佢已經好耐冇試過拎住咁多由自己賺返嚟既錢，佢好想立即同靜悠分享呢一種快樂。

離開Forever，最快返到去屋企既方法當然係的士，坐的士既途中，可勇打左幾次電話俾靜悠，但電話都係冇開。

可勇返到屋企，喺樓下見到最討厭既畫面，

靜悠從潘志龍既車走出嚟。

猶豫左幾秒，可勇做出一個決定：

「老婆。」

靜悠回頭望向可勇，笑一笑，然後低頭向車入面既潘志龍講左一句說話，轉身再行去可勇既方向。

靜悠：「老公，你今日咁早既？」

可勇：「係呀，妳表哥送妳返嚟呀？」

靜悠：「係，開完會，同班同事食完飯就返。」

「靜悠。」
突然，潘志龍從遠處走過嚟。

潘志龍既出現，令可勇既情緒開始繃緊。

潘志龍：「喂，妳漏左個電話呀。」

靜悠：「係喎，唔該。」

潘志龍：「可勇，好耐冇見喎，最近做咩呀？」

可勇：「幫緊朋友手。」

以往相遇，一向都係可勇佔下風，潘志龍認為今次都唔例外，所以佢準備好似一如以往咁得勢不饒人。

潘志龍：「幫朋友手做乜呀？又係送貨呀？」

可勇：「收數，專收爛數，你有冇數要幫你收呀？」

聽見可勇認真既答案，潘志龍明顯有小小錯愕：

「收數呀…搵得幾多呀？你夠既我就叫靜悠唔好做返屋企湊天佑喇。」

可勇：「今日啱啱出左上個星期既糧，都唔算好多。」

可勇說話既同時，將袋入面既十萬蚊交到靜悠既手上面，靜悠同潘志龍見到，都露出好驚訝既表情。

可勇：「阿大表哥你做金既我都試過，成日搵朝唔得晏，你等唔等錢用呀？我叫我公司俾個好既盤口你，借返條數周轉下丫，不過講明先呀，雖然係一場親戚，但唔還錢…」

可勇呢個時候行前一步，以幾乎只有半呎既距離之下向潘志龍講：

「我照斬。」

可勇極度認真既表情，將自己同潘志龍之間既氣氛都凝固左，可勇似笑非笑咁望住潘志龍，心入面從來冇試過咁暢快。

而潘志龍，第一次由可勇身上感覺到恐懼，就好似完全低估左眼前呢個人一樣。

「可勇，你傻左呀？」
靜悠既一聲責罵，令兩個人既情緒又飛返到現場。

可勇：「我講下之嘛，大表哥咁有錢，邊使問人借呀。」

潘志龍：「哈，係呀，唔阻你地，我走先。」

講完呢句，潘志龍轉頭就跳上自己既車離開。

可勇望住佢架跑車滿意咁笑一笑，直到佢感覺到靜悠以非常怨憤既眼神望住佢……

靜悠：「你點解咁同大表哥講嘢？呢啲錢又點嚟？一個星期有咁多錢？你到底做乜？」

可勇：「總之我唔係做唔見得光既嘢啦，我同妳表哥玩下之嘛，點知佢當真。」

靜悠：「玩？一陣佢同我阿媽講就有排玩喇。」

可勇：「外母有幾難應付，佢見到我搵到錢就自然唔出聲架啦。」

靜悠：「就算俾你今次有錢，唔使個個月都有咁多。」

可勇：「好難講，可能仲多。」

靜悠：「講你就叻。」

可勇：「老婆，不如妳湊返個仔，唔好做嘢啦。」

靜悠：「我唔做？我呢排先差唔多見成幾個客，唔做咪益左其他人？仲有你而家呢度我點知可以做幾耐？一陣你又冇嘢做你叫我點？」

可勇：「我唔會架喇，呢度好穩陣，長搵長有。」

靜悠：「唔使講，你識我果時都知我硬頸，我唔想再好似之前咁成日驚冇飯開，總之你而家搵到就拎俾我儲起佢，其他慢慢再講。」

可勇：「好喇好喇，總之我地唔好再嘈交，我搵幾多都俾哂妳等妳唔好成日怕冇錢喇得未呀？」

靜悠：「咁就差唔多。」

可勇：「咁返上去啦，我好掛住個仔。」

可勇同靜悠行入大廈大門，呢個時候可勇既電話響起，可勇一聽，一把熟悉既聲音傳到可勇既耳邊。

「喂，可勇呀？阿栽呀。」

可勇：「栽，點呀？咁耐唔見人。」

栽：「冇呀，早排周圍撈下咁，忙咪冇搵人。」

可勇：「搵我有事？」

栽：「我聽幾個舊同事講，yoyo去左做返金果行，想收下風有冇好路之嘛。」

可勇：「哦…佢行開左，我問完佢話俾你知。」

栽：「好呀，喂你呢排點呀？」

可勇：「我？都係咁啦，係喎，森仔最近點？」

栽：「森仔，咪又係咁，咁多年都冇得變啦，做乜無端端會問起佢。」

可勇：「冇，耐冇聽你講咪問下，係呀，我問左我老婆再打俾你。」

栽：「好呀，再傾。」

同阿栽收線，可勇既表情明顯有變，原因係，
佢向阿栽講左一個大話。

其實咁多年以嚟，大家都有共識，就算直到可勇見到球哥果一刻佢都冇忘記，
阿栽細佬森仔果次既意外，係應該同球哥有關。

但可勇冇將呢件事放喺首位，當時佢最想既就係利用球哥，去達到自己想要既目標，佢好自私地，將阿栽兩兄弟放左去一個，佢差小小就唔記得既位置。

今日阿栽突然打電話俾可勇，令可勇驚覺，呢個可能係一個，
存在喺佢同阿栽之間既計時炸彈。

所以可勇冇將電話交俾靜悠，原因係佢唔想阿栽會透過呢件事，再次走入自己最貼身既生活圈入面，因為咁樣，阿栽會有可能從靜悠口中知道自己而家為球哥做嘢。

呢個係一個完全為自己既自私行為，但試問，我地有邊一個冇試過咁做？

行喺前面既靜悠，見到可勇聽完電話之後既表情，覺得有啲奇怪。

靜悠：「邊個嚟架？」

可勇：「阿栽。」

靜悠：「佢好耐冇出現，搵你做乜？」

可勇：「佢唔知點解收到消息妳做金，可能想問下妳行情掛。」

靜悠：「佢係咪想做？我地仲搵緊人呀，佢做既話我直接俾佢做Team頭，話哂佢果時帶我出身。」

可勇：「唔使理佢住啦，佢一時一樣。」

靜悠：「咁得啦，你叫佢決定再話我知。」

返到屋企之後，襯靜悠去左沖涼既時候，可勇打返電話俾阿栽：

「喂，阿栽呀，我老婆話佢果度夠哂人，暫時唔請人住喎。」

阿栽：「唔請人？普通經紀都唔請？」

可勇：「係呀，佢話啱啱先請左好多人，要遲啲先再請。」

阿栽：「咁……
哦，好啦，咁你有消息話我知啦，仲有呀，我地好耐冇見，得閒出嚟食餐飯啦。」

可勇：「好呀，再電聯。」

收左線，可勇心入面湧起一陣內疚感，但好快，佢又俾自己既好勝心蓋過，因為佢既視線剛剛好見到靜悠沖涼之前，放低喺面果十萬蚊。

「乜都唔好理，總之盡快喺Forever呢度搵一筆錢再算。」
可勇細細聲向自己既提勉同時，靜悠亦已經走出大廳。

靜悠：「我而家做呢間公司都幾好，起碼正氣過宏訊好多。」

可勇：「個名仲新，冇咁多醜聞點都好過宏訊，係呀，妳跟大陸客，咁使唔使返大陸見？」


靜悠：「原則上就係要，但我唔會同表哥兩個走上去見啦，唔想你一陣又唔鐘意，我已經盡量安排佢地落香港公司呢度，如果個客真係開戶口既就點都要上公司，我都唔想走嚟走去。」

可勇：「嗯，我同阿哥果時件事妳都知，所以大陸好危險，盡量唔好上。」

靜悠：「知喇，係喎，你未同我講，點解有成十萬咁多？」

可勇：「我幫球哥收數咋。」

靜悠：「收數？借得呢類大哥錢既都唔會係坐寫字樓啦，你一條友點收？」

可勇：「球哥俾左幾個細既跟我做嘢嘛。」

靜悠：「咁即係點？你成三十歲人又去做黑社會呀？」

可勇：「唔係呀，方便做嘢之嘛，總之我唔會做犯法既事啦。」

靜悠：「你自己萬事小心，你有案底，一有再犯事就麻煩好多架喇，同埋阿栽果度你記得同佢講我公司請人呀，想做乜嘢位我可以同表哥講聲。」

可勇：「知喇，老婆，妳知唔知我呢排真係幾好運。」

靜悠：「點解咁講？」

可勇：「果日我收一條數，本來有小小麻煩，但後來先知原來爭球哥錢既，係我同阿哥細個一對兄弟朋友，佢地阿爸同我地阿爸係好朋友，我仲記得細個佢地三父子好窮，住喺愛智樓下面果啲貨倉度，我同阿哥成日都去同佢地玩，一去到，佢阿爸就會拎一堆公仔書俾我地睇。

後來佢地派到公屋搬左去東涌，我地就冇再見過，果日撞返，先知原來佢地阿爸都走左一段時間，日子過得真係快，咁又二十年。」

靜悠：「咁你得閒咪約佢地飲下茶。
我入奶奶房睇下天佑先。」

可勇：「我又睇。」

可勇行到去薛媽既房前，輕輕咁敲左一下門，然後聽到腳步聲慢慢走到去門後，門打開，行出嚟既，竟然係可勇大哥–薛可正。

可勇：「哥？你喺度既？」

可正：「我經過呢度，咪上嚟睇下阿媽同天佑，阿媽同天佑訓左，我都啱啱想走。」

靜悠：「哥。」

可勇：「咁快走？」

「可勇，我架車好似有小小雜聲，你幫我落嚟睇下好冇？」
可正邊望住枱上面靜悠放低既十萬蚊，一邊向可勇講。

可勇知道，可正已經聽到佢頭先所講既全部說話，唯有好平靜咁跟可正出去，盡量唔想俾靜悠發覺有異樣。

兩兄弟去到樓下，一直行到去停車場，可正都冇講說話。

相反可勇就好似鍋上螞蟻咁，等阿哥打開呢個關於自己所作所為既話題。

終於…

可正：「你見返恩潮兩兄弟？」

可勇：「係呀。」

可正：「阿栽知道你幫球哥做嘢未？」

可勇：「我未同佢講？」

可正：「乜你仲會講？」

可勇：「點解唔會？」

可正停步，然後腳步轉向馬路旁邊既一排欄杆。

可正：「我冇諗過，你會呃阿栽。」

可勇：「……
我只係遲小小先同佢講。」

可正：「兩年幾前，你出監，係阿栽幫你洗塵；你冇錢，係佢還返本來你已經唔記得左既錢俾你周轉。

之後帶你入宏訊，後來再幫我入埋去，我地做金市大家一齊捱，有市一齊睇，有錢一齊搵。
到後來阿爸有事，阿栽賣左架車去幫我地，以前我唔鐘意佢，覺得佢份人成日諗縮數，到後來，先知人會變，阿爸果次既事，我好多謝佢，我覺得自己以前怪錯左佢。

但估唔到，你將所有事都唔記得左，為左幫球哥做嘢，你寧願揀呃住阿栽？你記唔記得森仔係點出事？」

可勇：「冇人肯定係球哥俾果包丸仔森仔架，就算係，邊個叫森仔自己食咁多？唔係佢自己揀，佢而家會變左傻仔咩？」

可正：「係你當年話俾我知，球哥為左避開差人，將果包丸仔塞俾森仔。
係你話森仔見到差人，驚到走左去隧道果度，唔知將包丸仔放去邊，先會自己食一部份，所以先會OD搞到而家咁。

係你同我講架，薛可勇。」

可勇：「我果時都係聽人亂講之嘛。」

可正：「你根本就係為左喺球哥身邊搵錢先呃自己，球哥球哥，呢條友我地以前兩兄弟叫佢垃圾球架咋。」

可勇：「你唔好理我啦，我既事你幫我唔到呀。」

可正：「可勇呀，唔好再幫佢做嘢，阿哥出錢買架貨車俾你做老闆，安安份份唔好咩？」

可勇：「有車又點呀？唔使客呀？唔使做呀？就算有，搵到幾多？我喺球哥度小小時間就搵十皮喇。
你知唔知靜悠出返去做嘢，佢個仆街表哥又成日跟出跟入，我都有壓力，你成日話俾錢我做呢樣做果樣，我係你細佬，但我都有手有腳架，

你係咪要我俾人話靠你你先開心呀？」

可正：「其他人講嘢使乜理呀？」

可勇：「我理呀！
因為呢啲說話係走入我耳仔，唔係你耳仔呀。

我要盡快搵錢，我唔想俾我外母睇死，我唔想再俾佢表哥玩到我一棟都冇，你知唔知頭先我上樓前先兇到佢冇聲出？

呢個先係我薛可勇呀！」

可正：「唔係以前細個喇，乜嘢都係打完場交就冇事咩？」

可勇：「你都記得細個，成班打交係我行頭，你地個個大過我，但次次都係我郁手先，到而家我都係咁諗。
我做乜嘢都要郁手先，邊個想我死，我第一個要佢冇運行。」

可正：「你仲有個仔架，你有事佢點呀？」

兩兄弟既對話去到爆發既臨界點，呢個時候，大家都記起，爸爸患病果段時間，佢地應承過爸爸兩兄弟唔會再反目，所有事，兩兄弟都會好好咁傾。

可勇深呼吸，然後轉身之前，拋低一句近乎無感情既說話：

「我唔會有事。」

第二日，日子依然係一樣咁過，靜悠每朝返工之後，都係可勇開始糾結既序幕，佢會幻想今日靜悠到底會見乜嘢樣既客人，潘志龍又有冇故意親近佢之類，有時可勇會將呢種幻想帶到入夢境，總而然之，就係會發各類不同既夢，夢入面都係傳遞住同一個訊息。

如果唔盡快搵到好多既錢，靜悠好快就會離開自己。

呢個時候，天佑拎住一個玩具，走到可勇身邊：

「爸，飛呀！
飛呀！」

天佑指指電視，好開心咁向可勇大叫，可勇一望，原來當時電視做緊一套內地既三國劇集。
每個下晝可勇都會同天佑一齊睇呢套劇，一邊睇，可勇會一邊向天佑講劇入面所有人既名又或者係兵器。

---Advertisement---





劉備既雙股劍定係呂布既方天戟，喺十幾年前馮兩奴果套三國入面，已經令可勇同可正兩兄弟睇得津津有味。

當時薛天來仍然未出事，有時放工返屋企，三父子就會喺電視前面一齊欣賞，邊睇，薛天來就邊好似可勇而家咁講出各個名將既事跡。

雖然佢地後來都知道呢啲只係一本明朝漫畫既劇情，但已經成為左佢地成長既其中一個印記。

每次，可勇抱住天佑一齊睇，佢都會覺得，爸爸同哥哥都喺身邊一齊，果種感覺，係生活壓力以外既一個緩衝點，令可勇可以有一剎那既寧靜。

可惜返到夜晚，可勇又變返果一個自信無比，不擇手段既薛可勇。





「球哥。」
可勇打開球哥既房門，見到球哥、樂芝仲有高榮一齊。

球哥：「可勇你返嚟喇？高榮你繼續。」

高榮：「新填地街果邊我地唔熟，仲要走入人地陀地，呢條數好難搞。」

球哥：「我應承左幫人收，你睇下有冇辦法。」

高榮：「我盡量。」





可勇：「咩數嚟？」

球哥：「我幫朋友架咋，佢地同社團唔好意思收，條債仔又擺明賴皮咪搵我幫佢，但錢唔多，可勇呢單野唔啱你。」

可勇：「個老闆〈指債仔〉咩人？」

高榮：「叫權叔，五十幾歲，回哂塘架喇，但仲有班細既跟出跟入，開麻雀館，日日咁多現金流點會冇錢？」

可勇：「球哥俾我去，冇錢都好，當起下朵。」

球哥：「唔好玩啦，行到入人地地方，手都俾人斬左你。」

可勇：「佢斬我一隻，我咪斬佢一對手囉。
放心呀，俾我啦。」

​球哥：「勇，呢班人唔係講玩架，錢冇必要咁搵。」





可勇：「香港地方，你估佢敢殺左我咩？如果呢度係大陸我就怕，你俾我幫你諗下啦。」

球哥：「好，我安排好再搵你。」

可勇：「多謝球哥。」

可勇講完，就走左出房外面，轉而走向一班熟客入面一齊玩。
呢個時候Forever入面已經有好多熟客認識可勇，亦都知道可勇喺呢度有一定勢力，所以好多人都會好客氣咁對待可勇，而同時，唔同既女人投懷送抱既情況亦都多左。

樂芝：「勇。」

可勇：「點呀芝姐？」

樂芝：「呢個我老死，叫霜霜，佢班朋友未到呀，幫我照顧住佢先得唔得呀？」





霜霜：「你好呀。」

可勇打量一下眼前呢位霜霜，典型既旺角暴風少女外形，一套暴露得唔可以再暴露既上衫，但明顯見到發育已經完全過份地完成。

「哦，好呀。」
可勇隨口一句，然後就讓出旁邊既位置俾霜霜。

霜霜坐低，熟練咁由手袋拎左一包煙出嚟，然後將個頭靠近可勇：

「有冇火？」

可勇：「怒火定慾火？」

自此之後，霜霜每個星期都會去到Forever搵可勇，可勇有時會陪佢玩一陣，有時又會故意離開唔見霜霜，因為可勇清楚霜霜既意思，而佢自己亦都知唔想靜悠有任何懷疑，所以一直都係做有限度禮貌上既回應。

兩個星期後，有一晚Forever打烊之後，可勇正打算返屋企，出到門口，見到有一個人企左喺不遠既地方，係霜霜。





可勇：「妳喺度既？」

霜霜：「果邊玩完，經過呢度想搵你宵夜你個電話又唔通，正想走上嚟就見到你喇。」

可勇：「咁夜宵夜，好肚餓呀？」

霜霜：「陪我食個早餐放你走啦，行啦。」

可勇俾霜霜拉到去金馬倫道附近一間通宵茶餐廳，一坐低，霜霜就拎住餐廳猛咁睇。

可勇：「快啲叫呀，我要返屋企。」

霜霜：「知喇。」





可勇：「我聽日要早起……」

可勇突然中斷既說話，係因為同一間餐廳之內，佢見到潮哥帶住一班手下坐喺不遠處，而最令可勇驚訝既係，坐喺潮哥身邊既，係阿栽。

​可勇見到潮哥同阿栽既同時，潮哥二人亦都見到可勇。

三個人對望期間，時間就好似停頓左幾秒，然後奇怪既係，首先打招呼既竟然係潮哥。

潮哥：「喂，可勇，咁啱既？你同栽仔都應該識架下？」

其實可正、可勇、阿栽、潮哥、麻哥仲有球哥，佢地本就係喺同一個邨長大，除左球哥同麻哥之外，其他四個人既年紀都差唔多，所以就好似一般既屋邨小朋友咁，你可能係我踢波既朋友，佢又可能係你既同班同學。

可勇已經醒唔起阿栽細個到底同潮哥係唔係好熟，又或者係細個既時候係可勇自己將阿栽介紹俾潮哥認識，佢只係知道，呢一刻，佢要首先清楚阿栽到底知唔知道自己正幫球哥做嘢。

可勇，如果阿栽知道左，就唔需要再講任何大話，直接同阿栽了結呢個炸彈。

可勇：「識，我同阿栽由細玩到大架。」

阿栽：「係呀，佢同佢老婆都係我介紹架。」

潮哥：「過嚟坐丫可勇。」

可勇：「唔好喇我有個同事。」

可勇唔想俾阿栽見到霜霜太耐，所以打算講句再見就會離開，誰不知，霜霜呢個時候竟然從來面走出嚟。

霜霜：「我唔怕呀，一齊坐啦。」

可勇：「咁…好啦。」

可勇坐低，見到阿栽一直對住自己微笑，無論可勇同邊一個講嘢，再望返阿栽，佢都係用同一個表情望住自己，相反，潮哥就一直同霜霜好開心咁談天說地，幾個人就喺呢個情況下完成左一餐宵夜。

離開之前既十分鐘。

潮哥：「可勇你而家住邊？我車你。」

可勇：「我仲係屯門呀。」

潮哥：「屯門我唔經喎，我住觀塘果邊。」

可勇：「唔使啦，我自己返去就得。」

霜霜：「潮哥我住九龍灣呀，順便啦。」

潮哥：「下，妳問左可勇先好喎。」

可勇：「唔好誤會呀，真係朋友咋同霜霜。」

潮哥：「哦，咁好啦，我去埋個廁所先。」

霜霜：「我都急呀，呢度後巷好黑架，我又去。」

潮哥同霜霜離開，就只剩低可勇同阿栽。
可勇望住阿栽，阿栽依然係一直唔出聲，微笑咁望住可勇，阿栽一直維持住半個鐘頭既狀態，已經令可勇忍受唔到。

可勇：「你做乜嘢呀趙文栽？」

阿栽：「我有嘢？會唔會係你有？」

可勇：「有嘢想講就講，一路望住我笑做乜？」

阿栽：「我已經冇嘢講。」

同時，阿栽將一張咭片放喺枱上面，可勇一睇，係靜悠而家公司既咭片，亦即係話，阿栽曾經同靜悠有接觸過。

可勇：「即係點？」

阿栽：「靜悠打電話俾我話佢公司仲請人，問我點解冇搵佢？」

可勇：「做金有乜嘢好？安安定定搵其他嘢做咪仲好。」

阿栽：「你冇同我講真話。」

可勇：「我唔想你再做返金。」

阿栽：「你冇同我講真話。」

可勇：「我咪講左唔想你做金囉。」

阿栽突然企起身，雙手用力咁將整張枱反起，兩眼紅筋咁向可勇大聲咆哮：

「你點解要幫垃圾球做嘢？」

一張反轉左既木枱，一地凌亂既雜物，再加上兩個正準備開戰既男人。

潮哥既手下都唔敢出聲，只係望住阿栽帶住一起一伏既呼吸聲，好憤怒咁望住可勇。

面對阿栽既提問，可勇沉默左幾分鐘，然後答左一句，連自己都唔知啱唔啱既說話：

「我幫佢做嘢有乜嘢問題？」

聽見可勇既回答，阿栽心情更加崩潰，自從可勇出獄之後，佢同阿栽兩個就好似可正口中所講，一齊奮鬥，一齊成功過，雖然最後大家都係一齊喺金市入面失敗左，

但阿栽覺得，可勇已經係佢一世既兄弟。

自從可勇離開金市之後，阿栽仍然都係有喺金市入面打滾，但好景不常，唔知係運氣定係阿栽本身既問題，金市既生意一日比一日差，搵客既情況亦都比以前困難，最後阿栽決定拎住做金市賺到既錢，去同朋友搞一啲小生意，當然最後都係失敗收場。

之後既阿栽生活轉化平淡，冇左以前金市既五光十色，換嚟既係一份安安穩穩既工。
同可勇一樣，做過金市賺過大錢既人，喺回歸平凡既呢個過程，都係產生好強烈既自卑感，都係覺得自己由上層跌左去下一層，每個人都會用輕視既眼神去打量自己，最後，果段時間，阿栽選擇左避開所有朋友，包括可勇。

誰不知一別，眼前既薛可勇，陌生到連阿栽都覺得好恐怖。

阿栽：「冇問題？如果冇問題你就唔會呃我，你目的根本就係唔想我去yoyo度返工，唔想我同你屋企有接觸，唔想我知道你幫垃圾球做嘢。」

面對阿栽既指摘，可勇只係望住阿栽，冇講說話。

阿栽：「如果今晚我唔係撞返阿潮，佢就唔會向我講你向佢大佬收數既事，我到果一刻先知，點解你會同我講yoyo公司唔請人，

薛可勇，你知唔知我由你老婆口中知道你呃我果時，我係幾難受？

我趙文栽個人係縮骨，但對你我一早就當左你係我兄弟，做宏訊果段時間，係我最開心同最成功既日子，你仲記唔記得我地兩兄弟一齊睇市一齊嬴錢果個笑容？」

「記得……」

可勇垂低頭，唔敢再同阿栽對望。

「記得你仲出賣我！」
阿栽突然走上前，一拳打落可勇既面上。

可勇完全嚟唔必反應，人向後一跌，跌左落餐廳既卡位，阿栽想再走上前，可勇已經雙手推開阿栽。

「夠喇，栽！」
可勇大叫

阿栽：「薛可勇，我地一世都再冇兄弟做！」

阿栽用盡全力既一句，就好似一粒子彈咁，打中可勇既心臟。

可勇：「我都有我難處架？點解你唔問下我？」

阿栽：「每個人都有佢既難處，但呢個唔會係出賣朋友既原因！」

可勇：「我冇出賣你，我出賣你乜嘢？」

阿栽冇再回答可勇，一股氣咁向餐廳門口走出去，消失喺可勇既視線之中。

呢個時候，有人搭左可勇膊頭一下，可勇一望，係潮哥。

潮哥：「你冇事嘛？係唔係我多口向阿栽講左你既事？」

可勇：「冇事，遲早都要知。」

潮哥：「不過，你都係唔好近阿球太多。」

可勇：「得架喇阿潮，我知你好意，我會同阿栽自己傾。」

潮哥：「我唔係話你同阿栽，我係話我同阿球。
條仆街起左成百萬貨，遲早一次我幫佢做忌，但我唔想你同佢行得太埋，來叔係我世叔伯，我唔想同你有乜嘢衝突。」

可勇：「潮，你搞清楚，你同球哥既事，同埋你同我細個識既事，係唔關事。
佢起你既貨，你要點搞佢，唔關我事。

如果我唔好彩，你搵人斬佢果時我在場，就係我自己唔好彩，我唔會怪你，好冇？」

喺一大班手下面前，俾可勇用非常唔禮貌既語氣頂撞，潮哥完全冇唔高興，仲笑笑口咁拍一拍可勇手臂，然後示意一班手下離開。

臨走前，霜霜跑到去可勇既身邊：

「喂，咁我跟潮哥走架喇，佢好有型呀，拜拜。」

「淫娃。」
可勇等霜霜走左之後，不屑咁吐出兩個字。

返到屋企，已經天光，可勇望住訓左覺既靜悠，心入面有一種好奇怪既感覺，與其話係一種感覺，不如話係一個預感，

可勇覺得，靜悠好快就會離開自己。

呢個一係好直接既感覺，無原因無理由，就好似其他人所講既第六感一樣。

本來可勇都想叫靜悠起身問一下到底佢講左幾多嘢俾阿栽知，但可勇再諗，阿栽而家都已經知道自己同球哥做嘢，靜悠講左幾多，都已經唔係一個重點。

可勇行出大廳，走到去廚房拎左一罐啤酒，然後慢慢咁坐喺大廳，望住慢慢發光既天空。

唔知大家有冇呢個習慣，我每住左一間屋一段時候，就會有一日無端端訓唔著，然後行到去屋既某一個角落，將整間屋清清楚楚咁望一次，再回想一下，呢間屋入面我到底同邊一個，走過邊一段日子。

諗既時候思維會特別清晰，價值觀會特別中立，心情亦都會隨之然放輕，好似將心靈嚟一次徹底既洗滌一樣。

可勇話我知，果一朝早，佢諗到呢間屋，諗到搬入嚟果時我地屋企乜都冇既樣貌，諗到阿爸、阿媽、讀緊中學既我同佢自己，然後諗到一路走來既種種感情同關係。
最後，可勇既腦海入面，閃過最後一個畫面同問題…

到底我薛可勇而家做緊乜嘢？

唔知係酒精影響，定係可勇最近實在太大壓力，可勇訓左喺梳化，一邊飲住啤酒，一邊慢慢咁流眼淚。

佢哥哥薛可正，當日都因為以娜既事，訓喺同一張梳化上面，做住同一樣既事。

可勇合埋眼，一路飛快而又零碎咁回憶自己既過去，突然，有一隻小手拉拉可勇既手指尾，可勇一望，係天佑。

天佑：「爸，水啊。」

可勇：「天佑，點解你起左身？」

「水啊。」
天佑指指自己身邊既水樽，話俾可勇知自己想飲水

可勇：「爸爸幫你倒杯水。」

天佑飲完水之後，伸伸手，示意想可勇抱起自己。
可勇將天佑抱起，然後天佑就喺可勇既懷抱入面，慢慢咁訓著左。

可勇滿足咁抱住天佑，喺大廳中間來回咁踱步，一邊哼住爸爸細個教佢既童謠，一邊又眼訓又開心咁慢步。

我以前每次抱住自己小朋友做呢一個動作，腦入面，都會諗起周杰倫既一句歌詞，

「我想就這樣牽著你的手不分開，愛能不能夠永遠單純沒有悲哀？」

最後，由靜悠既口中知道，阿栽入左潘志龍既公司做Team頭，返左工兩個星期，已經搵到兩個客。

所以既事都一直向好，除左阿栽對可勇既態度。
靜悠話公事上阿栽係百份百投入，偏偏係每次靜悠想幫可勇做說客，阿栽就會斬釘截鐵咁離開。

之前可勇想幫球哥收既果條爛數仲未有眉目，另一邊，潮哥同球哥既手下喺金馬倫道通利琴行出面大打出手，高榮俾潮哥手下一個叫天照既人用木棍恨恨咁重擊一下，最後送入深切治療搶救三個鐘頭之後先執返條命。

Forever內

球哥：「呢條阿潮真係要玩嘢，而家連高榮都入左廠，小妖，你叫班細既去睇下阿潮呢排邊頭出入，可勇，你跟我去羅馬城。

阿潮搞到高榮入廠，我就要佢大佬都一齊。」

面對球哥既命令，可勇本來就唔太想，但諗深一層，如果由自己手上去教訓一下麻哥，個情況點都好過任球哥既其他手下去做，至少可勇覺得自己可以避重就輕。

球哥帶住可勇同其他幾個手下，去到可勇第一次同全孝埋伏麻哥既位置，一模一樣咁，等待麻哥既出現。

等候其間，

球哥：「可勇，拎返一兩件先啦，唔通一陣用拳頭打呀？」

可勇：「哦。」

「拎住啦。」

可勇接過球哥遞俾佢既武器，先發現，球哥幫佢一早安排既，係一把開山刀。

可勇「球哥…刀？」

球哥：「唔係刀係乜嘢？佢地搞得高榮，即係唔係講笑，我冇可能唔同佢玩落去，可勇，呢次你一定要幫我，冇得走。」

可勇接過球哥手上果把綁住繃帶既開山刀，個腦開始進入一片空白既狀態，佢完全估計唔到，本來預計只係用拳頭解決到既問題，而家竟然要用刀解決。
而最重要既，可勇需要向一個童年相識既朋友落手。

可勇：「球哥…」

球哥：「可勇，我知你同阿潮呢排有兩句，但男人出嚟做嘢，唔好成日諗住可以咁圓滑，你跟得我搵食，收條數可以袋幾萬蚊，你就知呢份唔會係朝九晚五既正常工，總之一陣我行出去果時，你行出嚟既就係兄弟。

如果唔係，我地以後都唔使再見。」

可勇拎住一把刀，企喺呢一個兩難局面既情況下細想，如果幫球哥，自己實在係落唔到手，但如果唔跟球哥走出去，自己既生活，又可能再次陷入困境。

諗到呢度，可勇已經冇時間再諗落去，因為麻哥已經進入左球哥既視線範圍內，球哥已經帶住一班手下，衝向麻哥。

「係佢呀！」

同一時間，可勇將開山刀收喺腰間，人已經衝出去，向麻哥既方向全力跑過去。

正打算返夜總會既麻哥突然見到一班人衝向自己，下意識情況下，向大廈入口樓梯跑上去，球哥一干人等尾隨上大廈，可勇也緊隨其後。

可勇跑到上次捉住麻哥果一層時，故意停一停步，等球哥等人先向上追，因為可勇覺得，年紀開始漸大既麻哥，冇可能會一直往上跑，佢知道自己既體力不足，搵地方避開，先係最好既方法。

可勇憑直覺走入果一層空置既單位入面，然後企喺原地，一路聽下有冇奇怪既聲音發出。

「撕。」
可勇既身後發出聲響，可勇回頭一望，果然見到球哥正打算從自己身後逃走。

兩個童年時已經有交情既人，而家喺一個陌生既地方，古怪既立場下對望。

麻哥：「薛可勇，上次我已經還左錢俾你，點解仲要搞我？」

「唔係我意思。」
面對麻哥既提問，可勇完全唔知由邊一個方向先去解釋

麻哥：「唔係你意思？你追到嚟呢度，條腰仲有把開山，你話你冇意思？」

可勇：「阿潮同球哥打大交，球哥頭馬入左廠，係球哥要拎你祭旗，我都係到左呢度先知佢拎埋刀，麻哥，你搵地方走啦。」

麻哥：「我已經通知左阿潮，你自己執生。」

麻哥從可勇既身邊走過，果一刻，唔知點解可勇有一種好強烈既感覺，佢好想用手上既刀一刀將麻哥斬開，跟住佢就會得到球哥更大既賞識，然後可以飛黃騰達，唔會再失去任何人同事。

但最後可勇都係冇做到，因為佢過唔到自己果一關。

麻哥走到門口，突然反方向走返入屋，因為門外面已經有幾個人走入左嚟，係球哥仲有佢既幾個手下。

球哥：「點呀麻哥，走啦。」

麻哥：「垃圾球，錢我都還左，阿潮既事你自己同佢計，唔關我事。」

麻哥一路講，人就一路靠向窗邊，只係希望拖得一時就一時，潮哥可以盡快趕到。

可勇既情況最尷尬，佢唔想向麻哥做出任何傷害，但亦唔想得失球哥一邊，因為再細心諗，就算佢想幫麻哥，都唔會幫到得太多，因為球哥既人數唔係可勇可以應付得到。

如果傷害麻哥，阿栽亦都會好快從潮哥身上得到消息，阿栽知道，亦即係話靜悠都有機會知道，可勇向一個兒時既朋友落手。

但得罪球哥等如失去所有，可勇一邊諗就一邊覺得為難，慢慢，變成一股怒火。

一股希望盡快解決面前問題既怒火。

球哥一直都冇講嘢，只係拎住一支水喉通，一步一步咁行近麻哥，呢個時候可勇亦都走上前，因為佢已經有左一個決定。

球哥：「我唔做小小嘢，你細佬就以為我好恰，麻仔，當你唔好彩。」

「垃圾球，阿潮好快就嚟…」

麻哥已經走到去一個牆角，除左跳窗之外，根本冇路可以走，只可以見到球哥舉起水喉通，準備將自己轟一個頭破血流。

「叫我垃圾球丫喇！
阿潮嚟到我收埋佢皮呀！」
球哥舉起水喉全力向麻哥既頭打埋去，呢個時候，突然…

「球哥等我嚟。」
可勇呢個時候衝埋去，以極度唔協調既時間衝埋球哥同麻哥中間。

可勇微微咁側向球哥，希望佢支水喉通係打向自己既手臂，咁做就可以拖得一時得一時。

點知球哥俾可勇既舉動嚇左一跳，人一猶豫，手就向左邊傾斜，將一支全力打埋去既水喉通，重重咁轟左落可勇既頭上面。

「砰。」

全場人都停住左動作，可勇跌落地之後立即起返身，搖一搖個頭，望望球哥：

「冇事丫嘛。」

講完呢句，可勇覺得雙眼被好多顏色擋住，一大條失控既鮮血，急速咁由可勇頭上傾瀉落嚟，可勇眼前一黑，就再冇任何知覺。

「可勇！」
呢一聲既呼喊，已經係可勇昏迷前聽到既最後一句說話。

唔知道過左幾耐，可勇先回復返知覺，佢醒返聽到既第一句就話，係來自佢親生哥哥–薛可正。

可正：「我叫左佢唔好同果班人行得咁埋，而家出事喇，我點同阿媽講。」

安兒：「你細聲啲啦，呢度醫院嚟架。」

可正：「老婆呀，我點細聲呀，你睇下佢個頭，腫左成倍有多呀，而家仲話照下有冇裂骨，天佑得幾歲人仔咋，可勇有事叫靜悠佢地兩個點呀？」

安兒：「就算係咁，你嘈又有乜嘢用呀？一陣靜悠搞完手續返嚟你咪又係令佢更煩。」

可正：「而家成件事又未知係點，收到個電話嚟到醫院就見到佢個頭咁樣。」

安兒：「好喇，一陣先再講啦。」

可勇迷糊之間聽到可正同安兒既對話，但可勇連打開眼既力量都冇，只可以合埋眼一路聽住可正大吵大鬧。

突然間，可勇聽到有其他人走入間房，

「請問邊位係薛可勇既家人？」

可正：「我係佢大佬。」

「即係你都係薛生啦，我姓陳，係旺角區既CID，而家情況就咁，有人報警就話你細佬喺一層空置左既商廈入面暈左，我地伙記去到就見到佢成頭血咁訓左喺度，但我地睇過佢身上既財物，仲喺身上面，暫時唔知係打劫定係尋仇，所以想喺你地度拎小小資料。

可正：「我乜都唔知。」

陳Sir：「你細佬返咩工架？」

可正：「唔知，我地冇問。」

陳Sir：「咁佢平時鐘意去邊玩？有冇群埋哂唔好既朋友？」

可正：「唔知。」

就係咁，無論呢位陳Sir問任何問題，可正都會答唔知，可勇雖然迷糊期間唔係聽得好清楚，但佢知道可正既用意係唔想增添自己更多既麻煩。
陳Sir問左半個鐘，依然係未問到可正半句答案。

陳Sir：「好喇，咁你有乜消息或者係你細佬醒左就通知我地，我地喺地下果層103號房。」

安兒：「知架喇阿Sir。」

陳Sir走左之後，安兒特登行到去可正身邊，將聲量壓到好細聲咁問可正：

「點解你有啲嘢知道都唔講？」

可正：「俾佢地知道一樣，佢地就會刮多十樣出嚟，我仲未知可勇發生乜嘢事，所以我唔想俾麻煩佢。」

呢個時候，枱上面一個電話突然間響起，係可勇既電話。

可正毫不猶豫，拎起電話一睇，打電話嚟既係球哥。

「垃圾球，你搞乜撚野搞到我細佬咁呀？」
可正拎起電話，用盡生平既氣力向球哥叫出呢一句。

「你係邊個？」

可正：「我係薛可正，可勇大佬呀，唔識我呀？」

「你細聲小小。」

可正：「到底發生乜嘢事？邊個打到我細佬咁樣？」

「我叫你細聲小小。」

可正：「而家係你打電話嚟，你唔高興就同我收線，你當我係你隔離啲金毛仔呀？」

「可勇而家點？」

可正：「訓喺床度囉點，你答唔到我問題你就收線，仲有，我細佬好返之後你唔好再叫佢去你度做嘢，係咁多。」

「你記得唔好同班差佬亂講嘢。」

可正：「睇下點。」

講完，可正就收左線，安兒正想發作鬧可正既態度果時，靜悠呢個時候返左入房。

靜悠：「哥，安兒。」

安兒：「悠，搞好未？」

「嗯。」
靜悠輕輕答左安兒一句，就坐左去可勇身邊，拖住可勇隻手。

靜悠呢個動作，令可勇感受好深，因為薛媽喺佢地兩兄弟好細個果時已經講過一樣道理：

如果你地同對方係好親密既人，就算你地爭執、鬧交又或者係反面，但如果任何一方有事，你地都需要第一時跑到去佢身邊，支持佢、撐起佢，令佢唔可以覺得孤獨。

世界上冇一種關係，係因為爭執而值得分開，如果你地都愛對方的話，

無論係親情、友情或者係愛情。

靜悠呢一下拖手，就好似將之前同可勇既所有不快掃走，兩個人慢慢咁再重建曾經擁有過既事。

可勇突然用力咁緊握住靜悠既手，靜悠喜出望外企左起身，發覺可勇面上係帶住微笑。

靜悠：「老公，你醒喇？」

「可勇。」
可正同安兒聽到靜悠既叫聲，都跑去可勇既床邊。

可正：「可勇，同大佬講，係邊個打到你咁。」

可勇用手指做出一個自己冇事既手勢，希望可以安撫到可正既情緒。

可正：「你同我講啦，你講我知就得架喇。」

可勇知道可正既性格，其實如果換轉係可正受傷，可勇自己都一定會咁既反應，所以可勇冇打算阻止自己既大哥，佢只係用盡九牛二虎之力，用非常非常微弱既聲線，向自己最親既三個親人講左一句：

「我…搞……
…得……
…掂……
………
…信……
……我……
…」

可勇最後証實係頭入面有一條小裂痕，醫生話以表面傷勢咁去睇，可勇只係得一條裂痕已經係好好彩。

差人果邊亦都三番四次嚟搵過可勇，但係可勇每次都係話自己上夜總會玩果時無端端俾人打穿左個頭，其他既事完全唔知道。

最後差人都係冇辦法，只係可以隔一段時間就嚟可勇再問一啲本來已經問過既問題，當然，最後都係冇結論。

薛媽最後從安兒口中知道左呢件事，但奇怪地薛媽聽到之後冇太大既反應，只係喺可勇未出院前問過可正佢既情況，知道已經開始康復後薛媽就冇再繼續追問落去。

可勇出院之後繼續留喺屋企休養，靜悠繼續佢既金市生活，而可勇康復呢段期間，最大既娛樂就係每日帶天佑到公園玩。

公園入面有好多唔同既小朋友由佢地既父母陪同下一齊玩，有一日，當可勇望住天佑自己一個周圍玩既時候，突然有一個少婦行過嚟。

「我叫李太呀，你係天佑仔個爸爸呀？」
少婦自我介紹

可勇：「係呀，李太你好。」

李太：「最近唔見天佑媽咪既？」

可勇：「係呀，我太太返工，所以最近都係由我媽咪湊天佑。」

李太：「薛生呀，咁你幫我交俾你太太啦，之前佢問我鼻敏感用邊種噴劑好，我成日話拎俾佢睇都唔記得左，到記得果時已經見唔到佢陪天佑嚟，你幫我交呢張紙俾佢，叫佢買呢個牌子就得架喇，好好架。」

「好呀，唔該妳。」
可勇茫然咁接過李太放低既紙條，然後揮手向李太道別。

全家人入面，只有可勇一個人有鼻敏感，可勇最清楚呢件事，亦即係話，靜悠喺果段同自己冷戰既期間，都仲係好關心自己既所有問題。
可勇望住張紙條，再望下天佑，然後用手去摸摸自己仍然未完全康復既傷口，果一剎那佢覺得自己好無用。

同哥哥薛可正一樣，可勇一開始就用錯左一個觀點去對待自己同太太既一段感情，薛可正最後失去既可能只係同張以娜一段感情，但可勇失去既，會係一段婚姻，加上天佑一個健康既成長環境。

休養期間，可勇又再一次走入死胡同，佢好想繼續維繫呢個家，但家人因為今次意外而對可勇重返球哥夜場既態度，已經由唔贊成演變到反對，特別係薛可正，已經唔止一次講會因為呢件事向球哥問過明白。

還原基本步，如果唔喺球哥既身邊，可勇又點能夠搵到心目中足夠應付生活既錢？走返去做一份穩定既工，整件事就好似冇轉變過一樣，生活入面永遠都會有經濟壓力呢個惡魔出現？

之後會唔會又演變返一連串因為金錢同生活既不快事出嚟？

呢個問題一直困擾住可勇整個休養既時間。

意外發生之後三個星期，可勇收到一個電話，打電話嚟既人，係全孝。

呢次係意外之後，全孝第一次打電話給可勇，電話既開端，全孝講左一個消息俾可勇知，全孝已經去到Forever幫球哥手。

可勇：「又會咁既？」

全孝：「果晚我同家樂上去玩，玩左一陣樂芝就叫我入球哥房，球哥問我想唔想幫佢手，仲話等你好返就叫我跟你一齊做嘢。」

可勇：「但佢冇打電話俾我，我都冇講幾時返去。」

全孝：「我又唔知呀，佢話佢會打俾你，我都係由球哥佢地口中先知你既事，你冇事嘛？」

可勇：「冇事啦，係呀，呢件事球哥果邊有冇講其他嘢？」

全孝：「球哥話果日佢唔小心打暈你之後，潮哥班人就嚟到，兩班人你眼望我眼咁見到你成頭血訓喺地下，最後球哥話協議潮哥各自散人先，怕再打落去真係會流血流死你，跟住佢地走左之後咪幫你報警，直到見到差人去到樓下佢地就走。」

可勇：「原來係咁。」

全孝：「球哥話知你冇向差人講任何嘢，話你夠兄弟。」

可勇：「咁我休息多幾日就返去行下再搵你。」

全孝：「好呀，仲有呀，呢幾日都有條女叫霜霜既上Forever搵你，你朋友？」

可勇：「條女唔係埋左潮哥堆咩？仲敢上Forever既？得喇，到時先算，電聯。」

「再見。」


當晚，靜悠返到屋企，見到可勇已經煮好晚餐等佢返屋企一齊食。

靜悠：「嘩，老公你轉性呀，咁好心機既？」

可勇：「俾人扑傻左嘛，哈哈。」

靜悠：「唔好亂講嘢啦，我拎埋天佑個碗仔就一齊食飯。」

「好。」

氣氛歡愉既晚餐，令可勇同靜悠都覺得非常開心，直到可勇提出一個要求…

可勇：「老婆，我好返之後想返球哥…」

靜悠：「唔得。」

可勇：「上次係意外…」

靜悠：「我唔會理，我諗阿哥都唔會理，係唔係意外都好，但你都聽到醫生講，如果打過小小，你命都冇。」

可勇：「我知，但我會自己小心。」

靜悠：「你出事都係咁講。」

可勇：「但我唔返去做唔通又打份幾千既工咩，我唔想妳出去做嘢。」

靜悠：「老公，如果你唔想我去返工，你應該係俾心機搵一份可以應付到我地開支而又令我安心既工，如果你再走去果個球哥度做，你一個月搵幾十萬我都訓得唔好。」

可勇：「今日全孝打俾我，話球哥好想我返去幫佢手。」

靜悠：「你知唔知阿栽同我講，係個阿潮親口話佢知，打傷你既果個就戚球哥。
呢個人由你出事之後一次都冇出現過，就算係你出事果日，阿哥話佢都係打過一次電話俾你咁多，呢種人仲值得你幫佢做嘢咩？」

可勇：「果日係誤會，同埋你唔好再聽阿栽講嘢，佢同阿潮有兩句，一定話球哥唔好啦，球哥同阿潮兩兄弟唔妥架嘛。」

靜悠：「我唔理果班所謂江湖人，如果你想我開心，你就養好傷再搵份簡簡單單既工，我呢排識左幾個大陸客，遲小小有可能要返廣州見一個客，如果傾得成就可以搵筆大錢。」

可勇：「妳又話唔使上去既？」

靜悠：「我開佢五千萬，佢都話有得諗，你之前都做過金，五千萬可以做到幾大舊佣你應該知。

可勇當然知道一個五千萬既倉如果正常運作，每個月過百萬係絕對唔係問題，面對呢個數目，自己有乜嘢本事去阻止靜悠？

但可勇聽到靜悠所講既數目愈大，自己想返球哥度搵錢既意慾就愈強，而家聽到靜悠有機會搵到一筆咁可觀既數目，心入面已經決定左自己一定要Forever做自己未完既事。

但可勇同靜悠又點會估到，呢一次公幹加上可勇呢一個私下既決定，正正就係佢地兩個離婚既導火線？

一個星期之後既一個夜晚，九龍仔公園足球場。

「喂，偉仔埋去啦，俾條邊佢落底得喇，王力維你包返偉仔個位啦，成日唔返後點踢呀？」

「敬人你封好條近柱好唔好呀？」

「可正呀，唔好成日斬上去啦，打網球咩兩邊斬嚟斬去？」

呢一日係可正同一班朋友既足球聯誼日，平時可勇都會出席，但因為傷仲未復原，所以今日只係帶左天佑去到球場見下大家。

可勇帶天佑剛剛去到球場，可正就立即跑過去可勇身邊。

天佑：「阿伯。」

可正：「乖。」

可勇：「點呀哥，今日夠唔夠人？」

可正：「就係唔夠，敬人話帶多幾個朋友，點知原來係你唔想見到既人。」

可勇：「即係邊個。」

「你自己睇喇。」
可正指指球場中心，然後拎起個足球帶天佑去玩。

可勇循可正所指既方向一望，見到球場中心既人竟然係阿栽。

可正明白可勇唔想阿栽知道佢去幫球哥手既消息，所以一早就煞有介事咁向可勇提點。

呢個時候球場既人到左休息時間，大家都走向球邊休息。

敬人：「喂，可正又話你唔嚟既可勇？你個頭做乜呀？成個幾月唔見人，係呀我叫左阿栽嚟，王力維話你地幾個之前一早做金，即係熟啦。」

一班從細認識既朋友就有呢個古怪問題，因為人數太多，圈子又太多，所以好多時會出現阿甲唔知乙丙有過節，阿丁又唔知阿乙俾阿甲搶左女朋友呢一類既私事，往往會喺巧合既情況下約左出嚟，然後出現好多尷尬既場面。

敬人一輪介紹之後，可勇望住阿栽，阿栽冇理可勇，飲左一啖水之後就自己一個走返出球場。

王力維：「可勇你個頭做乜事？」

可勇：「我大佬冇講咩？」

王力維：「冇呀，係喎，好耐冇見過阿栽，你約架？」

可勇：「唔係，我去搵一搵佢先。」

阿栽一個人拎住個足球喺龍門前面亂射，可勇一眼就睇得出，阿栽只係避開自己，但自從上次餐廳之後，可勇一直都搵唔到機會同阿栽解釋，所以想親身再去同阿栽好好咁傾下。

可勇：「栽。」

阿栽：「唔使講，我唔會同你講嘢。」

可勇：「你聽我講先啦。」

阿栽：「你想講你有難處丫嘛，你想講你埋垃圾球身只係想搵錢丫嘛，我知架喇。」

可勇：「你一句都唔聽我講，唔通真係以後唔見？」

聽見可勇呢句說話，本來背住可勇既阿栽停住左動作，然後慢慢咁轉身望住可勇。

「我一早就決定左以後冇兄弟做，你上次聽唔到咩？」

阿栽同可勇對望，眼神係幾咁堅決，態度係幾咁強硬，可勇想再講嘢，但已經俾阿栽搶先一步。

阿栽：「上次我叫你幫我同靜悠搭路果時，我差唔多已經係山窮水盡，屋企仲有成堆數要找，但你可勇哥點對我？第一你一路呃住我，你將你一向都知既事實，因為錢，將佢掟左去一個連你都搵唔到既地方。

第二，你理虧，所以你冇理我到底咩環境，就同我講yoyo公司唔請人，因為你怕我會接觸到你地，會搞亂你既搵錢大計。」

「栽，做乜事？」
可正抱住天佑嚟到，因為上次餐廳既事可勇冇向可正提過，照可正既態度去睇，佢唔知道阿栽同可勇之間發生過既事。

但可正見到阿栽既態度，佢好快就意識到，阿栽應該已經知道可勇去球哥身邊幫手既事，一時之間，可正都唔知可以點應付。

阿栽：「你兩兄弟喺度就啱，你地兩個都受過我恩惠，薛可正你點做大佬？你細佬做埋哂啲咁下流既嘢你都唔教下佢？」

可勇：「唔關我阿哥事，你一單還一單。」

可正：「咪住，可勇係去幫人手，但係人都要搵食，佢又冇出賣你，你細佬既事同可勇同邊個打工有咩關係？」

阿栽：「你講得冇錯，咁點解yoyo公司請人，可勇同我講唔請？」

「……
…」

阿栽講出事實，可正一時間都無言以對，因為佢絕對相信呢一刻既可勇會咁樣做。

阿栽：「你地兩個唔掂果時，我就事事幫到你地盡，可正哥你啱啱入宏訊，我就搭通路俾你地，連邊個唔妥你都幫你收埋風。
到後來你地本事，認返德叔，但果時我都冇拎你地任何著數。

但當我冇錢果時你地點對我？」

可正：「誤會嚟架栽。」

「誤會？」
阿栽輕輕咁拍左可勇塊面兩下，然後一陣冷笑…

「你兩兄弟成日講男人一定要搵到錢，要俾心機做嘢，唔可以令屋企人唔開心，唔可以俾身邊人憂柴憂米，要做個顧家既男人，

咁我呢？我窮到冇飯開，細佬果筆護理費又要交，問到冇得問，我先去問你想拎個機會做返老本行，但可勇哥有冇諗過我處境？以前一齊炒金果時仲成日同我講男人唔可以窮，真係好好笑……

男人唔可以窮！
？而家得你地姓薛既兩兄弟係男人呀？我唔係呀？」

阿栽既一句，都驚動左在場既所有人。

第一個行埋嚟既，係王力維。

王力維：「喂，幾個做乜嘢呀？未開波就咁燥？」

可正兩兄弟同阿栽對望，並冇理到王力維既提問，呢個時候…

天佑：「維叔叔。」

可正手中既天佑，好似知道氣氛惡劣，伸出雙手向王力維求救，王力維準備接住天佑果時，天佑兩隻腳仔一踢，竟然無意踢中阿栽既心口。

「小心丫！」
阿栽下意識叫左一句，但聲量明顯有啲過大。

天佑企喺地下，仰望住一面憤怒既阿栽，眼淚已經開始湧出嚟。

呢個係一個非常巧合而又唔應該出現既誤會，阿栽鬧可勇既出賣，可勇知道自己理虧，所以幾唔想吞聲忍氣都要照做，但忍既過程仍然會牽動到可勇剛烈既情緒，情緒積壓太多就需要搵一個出口，特別係可勇呢一類已經情緒失去自主既人。

如果換轉正常狀態既阿栽，根本唔會出口責罵天佑，但情緒去到負面既場合下又另作別論。

可勇執住阿栽呢一個衝動，已經衝上前借題發揮。

可勇：「我個仔得兩歲你使唔使咁大聲呀。」

可勇推左阿栽一下，阿栽退後一步，已經好嬲咁準備衝上前同可勇大打出手。

可勇當然唔會怕，佢正高興天佑為佢準備左呢個可以教訓下阿栽既原因，兩個大男人正準備交手之際，就連可勇都唔記得，天佑正正係處身於佢地中間，好大機會會俾佢地整傷。

呢個時候，可正已經用力拉住可勇，而另一個人就擋住喺阿栽面前，係王力維。

阿栽：「你行開，冇你既事。」

王力維：「有小朋友在場，你地唔好嘈好冇？」

阿栽：「係佢郁手先。」

王力維：「係你鬧天佑在先可勇先燥。」

阿栽：「佢踢到我，我叫一句好正常。」

王力維：「成三十歲人俾個細佬踢一下就大叫？你胸骨有冇碎到呀？你同可勇嘈咪嘈，要拎個細路嚟出氣？」

可正：「維，唔好嘈喇。」

王力維：「我冇嘈喎，但你地幾個大人要講乜都好，係唔係等個細路行開左先講？你都係呀薛可勇，果個你個仔嚟架，佢兩行眼淚都未乾，你仲掛住打交？啖氣真係咁緊要？」

阿栽：「我唔使你教訓我，行開。」

王力維：「你條契弟真係當自己係江湖大佬呀？個場我Book架，要走都係你啦，仆街！」

俾王力維一輪教訓之下，可勇已經稍稍冷靜落嚟，望望天佑的確係流住眼淚咁望住自己，可勇個心痛左一下，然後抱起天佑，轉身就走。

走之前，死寂既氣氛下，可勇拋低左一句人生入面最重要既一世說話：

「趙文栽，我地以後都冇兄弟做。」

呢一幕，其他人可能只係覺得一件小事，但喺薛可正眼中，佢見到自己親細佬，好似走左入自己以前一條舊路，甚至更嚴重。

第二日，可正已經急不及待咁去到舊居搵可勇，希望從薛媽又或者係靜悠口中，知道可勇最近既情況。

可正去到樓下，啱啱好見到著得一身華麗既靜悠準備跳上一架跑車，可正望住靜悠既舉動，心入面竟然湧起左一陣好莫名其妙既感覺。

一個本來就有其他身份既女人走上另一個男人既跑車，令可正諗起一個人、一件事仲有一段永遠都唔會忘記既回憶。

可正走上前，去到跑車旁邊向靜悠打招呼。

---Advertisement---





可正：「靜悠。」

「哥，你返嚟睇奶奶？」
靜悠見到可正立刻動身落車，面對薛可正，靜悠永遠都有呢一份尊敬，可能係出自一份當日一齊捱過金市既情誼。
又或者係，靜悠當日喺可正身邊見証過佢所遇到既挫折。

可正：「係呀，你返工喇？」

靜悠：「係呀，我表哥潘志龍呀，你識架啦，呢個我大伯正哥。」

潘志龍：「呢個係可勇大哥？喂，你好呀？唔好意思，唔係成日見唔係太記得。」





可正：「冇所謂，大家咁話。」

靜悠：「可勇都喺上面，你上去搵佢啦哥。」

可正：「唔急，架車幾靚喎，你表哥都搵到下。」

潘志龍：「托賴啦，起碼唔使餓親老婆，聽靜悠講，正哥，你以前都係喺宏訊做架喎。」

可正：「好耐之前，而家冇做喇，搵返實業做，炒炒賣賣既嘢有幾穩陣丫，分分鐘今日渣靚車聽日就要乞食。」





「咁又唔係，都要睇個人本事既。」
潘志龍知道可正有心落面，亦都不甘示弱。

可正：「本事？第一日做呢行呀？我以前班同事，最覺得自己有料果幾個而家去哂做文員啦，不過冇所謂，做人既嘢一定有三衰六旺，好境果時唔好囂，唔好連底褲入面最後果一蚊都要刮哂出嚟炫耀，冇意思。

唔通我話你知我今日一炮過買左層樓咩，我驚第時自己冇境，俾人玩返轉頭咋。」

「正哥我地趕時間，走先喇。」
靜悠感覺到火藥味愈來愈大，都盡快打個圓場。

可正：「我上去先喇。」

可正轉身向大廈大堂走入去，靜悠突然從後面追上嚟。

靜悠：「哥，可勇唔知我表哥嚟接我，你記得唔好講。」

可正：「連呢啲嘢都要呃，妳地搞乜？我知點做架喇。」





「唔該哂哥，拜拜。」

返到舊居，可勇同薛媽都喺屋企入面，可正突然既到訪，令到可勇意識到自己大哥既來意。

言談間，大家傾到一個問題。

薛媽：「樓下果個李太過左身幾年，啲骨灰一直都係放青松果邊，暫託左諗住等佢起好棟新既可以有優先權揀位，點知阿李生話果棟兩層高既嘢起左幾年都未起好，但暫託費就個個月咁收，都唔知等到幾時。」

可勇：「而家出面好多骨灰位都炒到好貴，如果唔係點會有咁多私營。」

可正：「香港真係愈嚟愈唔似人住，冇錢既話，唔好話病，你連死都唔得。」

薛媽：「第時我死左你地將我放埋入你阿爸果度得喇。」





可勇：「阿爸果個位都好似炒到十萬有多，所以你話點可以唔俾心機搵錢？」

「薛可勇你成三十歲架喇，要做乜嘢之前諗下仲有老婆同個仔。」
薛媽知道可勇諗法，借機會又再一次表達自己不滿

可勇：「得架喇阿媽。」

可正：「勇，不如我回收公司果度股份預你一半，賺到錢就分一半俾你，到你儲夠錢就俾返入股既錢俾我。

可勇：「點解要咁？你明明賺緊錢。」

可正：「兩兄弟冇所謂啦。」

可勇：「就係兩兄弟，你先唔好好似乞俾我咁。」

薛媽：「個阿哥邊有咁講，可勇點解你既脾氣愈嚟愈似以前？」





可勇：「我休息埋呢兩日就會開返工，你地唔好操心啦，我決定返球哥果度做。」

薛媽：「咩話？」

可正：「可勇…」

「唔好講，再講都係嘈，你地明就由得我，唔明都冇辦法…我落街買嘢…」

可勇離開屋企，轉入後樓梯，慢慢咁一級一級往地下行，行既時候，一路諗起半個鐘頭前，佢喺窗邊唔小心所見到既一幕。

靜悠再一次走上潘志龍跑車既一幕。

兩日之後，可勇收到一個電話。





「喂。」

可勇：「喂…球哥？」

球哥：「係呀勇，你點呀？」

可勇：「幾好呀…」

球哥：「點呀，我咁耐冇打俾你，有冇怪我？」

可勇：「傻啦，明既。」

球哥：「上次對唔住，勇。」

可勇：「冇事，我知你冇心，唔好講呢啲，我聽全孝講佢去左你度幫手。」

球哥：「係，我見佢幾醒目，又同你係老死，如果你會返嚟幫我手我諗住俾佢跟住你，仲有其他嘢都想你幫我跟跟。」

球哥係江湖人，從頭到尾都係一個江湖人，由最初答應可勇既自薦，然後交俾可勇既工作，到最後果次交把刀俾可勇果一刻，佢都以自己既立場做首要。

但唔代表佢對任何事都冇感情，只不過係去到生死關頭，佢都會以自己優先。
眼前向可勇開出呢個條件，明顯係球哥一早已經針對可勇既性格而提出。

呢一點可勇自己完全明白，佢唔知道球哥點解一定要將自己拉返去佢身邊，但可勇唔介意，反正，佢自己都有佢自己既目標。

可勇：「好，我過兩日落嚟。」

兩日後，可勇再一次返到Forever，踏入門口果一剎那，就見到全孝笑面迎迎咁等緊自己。

全孝：「勇，球哥今日遲開門做生意，佢知道你返嚟，特登叫我地同你搞個Party，快啲入嚟啦。」

可勇跟住全孝走入去，已經見到球哥向自己行過嚟。

「勇，歡迎你，冇哂事喇嘛？」
雖然球哥故作輕鬆，但可勇仍然知道球哥有意無意咁望住自己頭上既傷口。

可勇：「冇事，球哥咁俾面搞咁大個Party。」

球哥：「唔止你一個呀，高榮都冇事喇，但佢未嚟到，今日除左班伙記，仲有啲熟客都一齊玩。」

可勇：「多謝球哥，咁我周圍行下先。」

呢一晚，整個酒吧都係歡迎可勇同高榮既聲音，其他人唔知道可勇受傷既內情，但球哥明顯地向外面宣佈自己對可勇既重視性，令可勇覺得感覺非常良好。

可勇成晚都滿場飛，認識唔同既朋友，又或者係搵好多熟客聯誼，但有一個女仔，可勇以前都經常會見到，但大家都未曾傾過任何說話，可勇對呢個女仔有印象並唔係因為呢個女仔有太大吸引力，而係，佢唔記得自己喺邊度見過呢個女仔。

今晚，幾分酒意之下，可勇主動走過去，打開話題。

「妳好，成日見到妳都冇打過招呼，我叫可勇。」

可勇生硬既開場白，令呢個女仔停頓左兩秒，就好似好驚訝可勇點解會同自己講嘢。

「你好，我知你係邊個啦，我叫Kay。」

可勇：「妳好面善，我係咪見過妳？」

Kay：「你啲開場白咁老土既？」

可勇：「唔係，係我應該真係見過妳。」

Kay：「哈哈，咁唔知你記錯定我錯。」

可勇：「一定見過，等我諗到再話妳知，嚟飲杯先。」

Kay：「好呀。」

Party過後，Forever照常營業，但球哥既房入面，一大班人依舊係繼續慶祝。

球哥拎住一杯酒行到去可勇面前，示意同可勇乾杯。

「球哥飲杯。」

球哥：「飲啦勇。」

兩個人一飲而盡，然後情緒高漲咁談天說地，突然間，球哥主動帶可勇行入另一間細房。

Forever入面所有人都知道，球哥既房入面，有一度小門可以通往另一間細房，而呢個細房既門，只有球哥可以打開，就連樂芝冇唔可以隨便行入去。

「坐啦勇。」
球哥行入呢間私人房，然後打開電腦，再拎出另一支酒走到可勇面前。

球哥：「呢間係我真正既房，出面果度我多數都係俾佢地飲飲食食，呢間房先係放我自己既生意，連樂芝都唔係入過嚟好多次。」

可勇：「明白。」

球哥對可勇笑一笑，然後走到去一個大櫃前面拎左兩本大既筆記薄出嚟。

「呢部電腦同呢幾本嘢就係我今個月外圍既數，可勇，上次果件事我知你一句都冇爆我出嚟，所以而家我當正你係我細佬咁睇。
我呢度有一堆艇仔既電話，以後外圍波你幫我跟好唔好？細節嘢我會慢慢教你，只要你話冇問題，我就可以開始交俾你。」

球哥突如其來既一問，令可勇驚訝，但唔等如可勇會冇反應，而可勇俾球哥既答案，令球哥更加驚訝。

可勇：「外圍搵得幾多，又要計數又要將啲飛射嚟射去，我唔知搞唔搞得掂。
球哥，有冇啲又簡單又搵到快錢既俾我？」

可勇既提問，球哥絕對明白，然後球哥放低酒杯又從大櫃入面拎左一件用雞皮紙包住既物件，「砰」
一聲放到去可勇面前既枱面。

「係咪呢啲？」

可勇望住眼前呢一塊物件，完全驚既感覺，因為佢完全知道，球哥交俾自己呢一件係乜嘢嚟，可以幫自己賺到幾多錢。

可勇：「嘩，就咁放喺度，如果平時查牌咪麻煩？」

球哥：「哈哈，你當真架？呢舊模嚟架咋，放咁大舊真既喺自己地方，隨時死左都唔得掂。
呢排風聲緊，做呢樣一定要小心，過多個月我再帶你去睇啦。」

可勇：「又係喎，我仲以為真。」

球哥：「仲有呀勇，上次我同阿潮兩兄弟單嘢仲有大把手尾跟，你同全孝出入小心啲，你同阿潮佢地由細識到大，又冇直接衝突，但真係郁起手上嚟，佢地唔會錫住你，你自己最好打定個底。」

球哥既意思，明顯係要可勇確定同潮哥既關係，到底是敵，抑或是友，因為可勇知道呢個決定絕對影響自己喺球哥身邊既位置。

首先用利益做餌，然後再逼可勇確定立場，球哥既諗法已經明顯不過。

可勇：「真係要做嘢既，邊理得咁多感情。」

球哥：「嗯，我同佢地兩兄弟，點都係要鬥一次。」

「飲杯啦球哥。」
可勇舉起酒杯

球哥：「飲！
不過我未講哂，應該唔止鬥一次。」

可勇：「咁係咩？」

「係遲早要死一個。」
球哥一飲而盡，眼入面發出堅定既訊號。

呢一晚Party之後，可勇又重新投入夜生活，繼續每晚既夜夜笙歌，慢慢咁重拾返起自己遺失左既自信，同時亦都係慢慢走入一條死巷。

某一日既清晨，一晚忙碌之後既可勇準備坐車返屋企既時候，喺Forever樓下既橫巷發現爛醉既霜霜。

旁邊仲有一個手足無措既樂芝。

「可勇，見到你真係好。」
樂芝見到可勇，好似見到救生艇咁跑過嚟。

可勇：「佢做乜呀？」

樂芝：「飲大左呀，訓喺度死都唔肯走。」

可勇：「做乜嘢事先得架，妳唔叫人落嚟幫妳既？」

樂芝：「佢同果個潮哥玩左幾日就分手，而家嗌生嗌死。」

樂芝講起，可勇記得茶餐廳果一日霜霜正係跟潮哥既車離開，當然往後發生既事亦都唔難估計。

可勇：「咁妳帶佢上去咪唔使訓喺街囉，貪好睇咩？」

樂芝：「球哥知佢跟過潮哥架，點帶呀？」

「咁又係…」

可勇兩個人談話期間，霜霜突然清醒咁坐左起身，見到可勇，霜霜反應其大咁企左起身，然後同樂芝一樣向可勇跑過去。

「可勇，阿潮好賤格唔理我，你幫我打佢。」
但同樂芝有所分別既係，霜霜係整個人撲起可勇。

可勇：「喂，放手啦，癲夠未呀妳？」

兩人糾纏期間，後巷既盡頭有一班人走過，入面包括之前同可勇曾經傾過計既阿Kay。

阿Kay望住糾纏中既可勇同霜霜，面上竟然發出古怪既神情。

可勇：「發癲咩妳？行開啦。」

霜霜：「你做乜推我呀，係你介紹阿潮俾我識架！」

可勇：「係妳自己見到人就叫人地車埋你返屋企架！
邊個得閒介紹妳俾人識呀癲婆？」

霜霜：「話我癲婆！」

霜霜失控咁走上前摑可勇一巴，但俾可勇捉住隻手。

可勇：「夠未呀妳？」

樂芝：「阿霜妳放手啦！」

霜霜：「個個都話我癲！
我邊有癲？我真係鐘意阿潮架！」

可勇：「你慳啲啦！
妳試下佢係渣貨車搵八千蚊一個月既妳會唔會叫佢車妳返屋企！
鐘意鐘意！
妳連佢全名叫乜妳都未知就陪人訓喇！
做女人做到妳咁賤，我係妳老豆老母就真係要喊喇！」

樂芝：「可勇…」

可勇：「妳啲咁既女人，有錢有面果時咪覺得有愛情感覺囉，試下要妳住間三百呎既公屋，朝朝早要洗衫煮飯，妳睇下仲有冇知覺！
自己而家落錯注妳走嚟話我介紹妳識，妳要傻就同我傻埋一邊啦，仲郁手郁腳，而家我欠妳架？」

霜霜：「仲鬧我，仆街啦你！」

霜霜依舊既態度，不斷向可勇發狂，無論樂芝點樣勸佢都無用，可勇俾霜霜逼到心情煩躁，隨手一推，竟然將霜霜推左落一條去水渠旁邊。

「砰！」
霜霜整個人一唔小心，竟然撞左落條水渠上面，然後重重咁訓左落地上面。

「霜妳冇嘢嘛？可勇你做乜呀？」
樂芝走上前睇霜霜，嘴裡面不斷咁埋怨可勇。

可勇：「妳問下妳姊妹打夠未？失戀大哂呀？借啲意發癲，我唔理妳地，妳同佢慢慢玩。」

可勇轉身就走，但唔夠三步，就聽到樂芝既叫聲。

「可勇…可勇呀。」

「又點呀？」
可勇唔耐煩咁轉身，見到樂芝用右手摸住霜霜既膊頭。

「血呀…好多血呀！」
樂芝攤開染滿血既手掌，伸到可勇視線範圍之內。

可勇望住水渠上面果一口尖釘，知道自己又闖禍。

伊莉沙伯醫院內

「喂，好痛呀。」
霜霜指住傷口，好嬲咁望住可勇

可勇：「得喇，我都講左好多次對唔住，冇心架嘛，邊個叫妳郁手郁腳呀？」

霜霜：「我女人嚟架，就算我打妳幾多拳都唔夠妳推我一下啦。」

樂芝：「妳唔好指手劃腳啦，一陣個傷口又爆呀。」

可勇：「我陪妳入醫院陪到而家天光七點幾呀，算係咁啦。」

霜霜：「你整我架！
唔使你陪呀？」

爭論期間，可勇既電話響起。

可勇：「妳地行先，我聽埋電話先。」

霜霜：「快啲呀，你仲要送埋我返屋企。」

「得啦煩。」

可勇揚揚手，等到霜霜同樂芝走遠先接電話，因為佢由電話顯示入面已經知道打電話嚟既係靜悠。

「喂。」
可勇戰戰兢兢咁接電話，腦入面已經準備為自己未返屋企而作一個藉口。

靜悠：「你喺邊？仲未返既？」

可勇：「係呀，班兄弟話食宵夜，去左飲夜茶，差唔多返架喇。」

靜悠：「邊個兄弟？」

可勇：「全孝佢地之嘛，妳咁早起身既？」

靜悠：「俾個電話嘈醒，見你仲未返咪睇下你去左邊，冇嘢喇，我返工喇，你返嚟望一望天佑有冇踢被啦。」

可勇：「咁早返工既？」

靜悠：「今朝有個大客去公司，我要早啲返去準備，唔講喇，我走喇。」

可勇：「我都返架喇。」

「嗯……
…」

「老婆，做乜事？，」

「老公，你有冇嘢想同我講？」

「我，冇呀……
…妳呢？」

「我都冇，我起身喇，拜拜。」

「拜拜。」

收線之後，可勇企喺原地，圍繞住佢既，係一種不明既不安感，最後可勇決定立即返屋企。

可勇：「樂芝，妳幫我送佢返屋企啦，我有急事。」

樂芝：「我冇哂錢喺身呀。」

「妳同佢坐的士。」
可勇隨手將幾張一千蚊交到樂芝手上。

霜霜：「有冇搞錯呀你？又話送我？」

可勇：「下次先送，妳唔好再煩！」

可勇走出醫院，唔理後面既霜霜點樣大叫，呢一刻可勇覺得自己做錯左，佢根本唔應該為左霜霜呢一個無謂人去呃靜悠。
但可勇知道呢個大話一開始左就唔可以停，因為佢同靜悠之間既信任，已經喺唔知邊一個時間開始，消失得愈來愈快，所以就算上一次佢見到潘志龍接走靜悠，佢都選擇信任，而唔去將件事拆穿。

可勇好快咁跑去的士站，跳上的士，吩咐司機用最快既速度返到屋企。

可惜，可勇返到屋企既時候，靜悠已經走左。

早上，可勇起身之後第一件事就係打電話俾靜悠，但換嚟既只係靜悠一句「做緊嘢。」

「做緊嘢…」

可勇收線，唸唸有詞咁重覆住靜悠既一句說話，旁邊既天佑聽到，又好奇咁跟住一齊講

「做緊嘢，做緊嘢。」

可勇：「仔，過嚟爸爸度。」

可勇揚揚手，天佑好開心咁跑過去，然後一下衝入可勇既懷中，可勇抱住天佑，兩父子又開開心心咁一齊睇電視。

「仔，俾爸爸望下先。」
可勇將天佑安放到自己大脾上面，雙手托住天佑小小既兩頰，就好似研究藝術品咁欣賞天佑。

可勇：「仔呀，你又大個左，爸爸係咪太少見你呢？」

天佑望住可勇，好似唔明白可勇所講既說話，但可勇冇理會，繼續講自己想講既事。

「其實爸爸都想陪你多啲，但爸爸讀書唔叻啦，要搵多啲錢呢，就要出去做嘢搵錢，所以唔可以陪到你太多喇仔。」

「仔，你鐘意爸爸定媽咪多啲？」

「仔，如果以後見唔到爸爸，你會唔會好掛住我？」

「爸爸成日都好掛住爺爺，第時爸爸死左，你會唔會都好掛住我？」

「仔，你大個左之後會唔會唔理我架？」

以上咁多句唔屬於男人會講既說話，我肯定有百份之八十以上既父母都會講過，原因只不過係因為某一個時刻入面信心既動搖。

小朋友遇上挫折時會跑返去父母懷中，
父母失落時兒女亦都係佢地一個好好既緩衝點。

但可惜好多兩代既關係入面，大家都唔知自己係對大家有幾重要。

過左冇幾耐，可勇收到哥哥可正既電話。

可正：「勇呀，今個星期成班去睇波喎。」

可勇：「睇咩呀？」

可正：「德國對英格蘭呀，敬人佢地話出去睇呀。」

可勇：「睇波？但我果日應該要返工喎。」

可正：「你返工廠咩，使乜咁準時呀，睇完先啦。」

可勇：「應該問題唔大，預我。」

可正：「可勇，阿哥有啲嘢同你講。」

可勇：「關於乜嘢？」

可正：「果日我返屋企果時喺樓下…」

可勇：「喂，哥呀，天佑撞到腳，我再覆返你。」

可正：「好，你去睇佢先。」

收線之後，可勇望住面前安好無恙既天佑，心入面湧起一陣陣既內疚感。
佢知道可正想同佢講既事應該就係潘志龍接走靜悠既事，但可勇唔想再聽，佢知道哥哥出發點係好意，但佢已經唔想再喺任何人面前表露出對靜悠非常信任既決心。

因為事實上，佢根本冇呢個心。

無論一段關係既開端係幾完美都好，其由於兩個相對既日子實在太多太長，如果稍一不慎，兩個人喺生活入面脫左軌，大家既世界入面已經搵唔到對方既蹤影，呢段關係所受既考驗亦會順理成章地愈來愈大。

可勇明白呢個道理，所以佢寧願好似抱住一隻易碎既碟一樣，唔做任何動作，以好好保護呢段易碎既關係為首要。

夫妻愛情，從來都係一邊琢磨，同一時間一邊折磨。

當晚返到Forever，可勇第一件事就係搵樂芝問下霜霜既情況。

「佢冇事，我送左佢返屋企啦。」

可勇：「如果佢要再睇醫生妳話我知，話哂我整傷佢，醫藥果隻我俾。」

樂芝：「得啦，你驚佢唔搵你咩？」

可勇：「點解咁講？我同佢冇兩句架喎，上次佢跟阿潮走左之後，唔係佢走返出嚟我都唔記得左有個人。」

樂芝：「佢仲有幾日就生日呀，佢話叫我訂房，佢要約朋友落嚟玩喎。」

可勇：「有生意咪做佢囉，怕乜？」

樂芝：「唔知呀，我見佢好主動咁成日話要搵你。」

可勇：「上次見到阿潮佢又咪係咁樣，唔使理佢，我去廁所先。」

可勇起身行去廁所，轉角位之後，佢見到一個熟悉既身影拎住一杯酒向自己行過嚟，係阿Kay。

Kay：「Hi，可勇。」

可勇：「我仲未記得邊度見過妳。」

Kay：「唔記得好過記得啦，你唔怕你女朋友唔鐘意？」

可勇：「我女朋友？邊個我女朋友？」

Kay：「上次我走果時喺後巷見到你同你女朋友拉拉扯扯，我見尷尬咪冇同你打招呼，球哥女朋友都在場。」

可勇：「果個？果個唔係我女朋友啦，我有老婆架喇，個仔都兩歲幾。」

Kay聽見可勇講自己有老婆仔女之後，笑左一笑，然後拍一拍可勇既膊頭：

「有老婆就早啲返屋企啦，我返房玩喇，再見。」

對於呢類對話，可勇唔太上心，反正夜場入面，大約有八成以上既對話都屬於廢話。

三日後，亦即係可正約可勇睇波既前一日，霜霜帶住一班朋友去到Forever開佢既生日會。

「哥呀，聽晚我唔出去睇喇，就算睇我都喺屋企睇，我想陪下天佑，同埋靜悠同我講聽晚會夜返呀。」
可勇企喺後門，大聲咁通知可正自己唔能夠赴約既事

可正：「你唔去咁我去你度陪你啦，橫掂安兒都話天迪好耐冇見過天佑。」

可勇：「係啦，俾佢地兩堂兄弟玩下。」

可正：「咁我聽日打電話俾你。」

「喂，你送乜嘢生日禮物俾我呀？」
可勇未收線，已經有人拍左自己膊頭一下，可勇未回頭，都已經知道係霜霜。

可勇：「生日禮物？冇喎，唔知妳生日。」

霜霜：「你個賤人丫，整到我入醫院仲唔記得我生日，折現算喇。」

可勇：「小姐，妳搞清楚，我係從來唔知妳生日，而唔係唔記得，仲有上次我俾樂芝送妳返屋企果啲的士錢，夠妳坐到上廣州喇，仲叫我折現。」

霜霜：「唔理你，一陣你入我房同我猜兩板呀，唔係我今晚煩足你一晚。」

可勇：「得喇得喇，轉頭入嚟啦。」

十五分鐘之後，可勇收到靜悠既電話，電話入面傳嚟既，係一個可勇唔想聽到既消息。

「老公呀，聽朝一早我會同表哥仲有幾個同事返大陸見客，要去到廣州呀，我好早返去，但唔知趕唔趕到返嚟，如果趕唔到我就再打電話俾你呀。」

可勇：「點解咁急既？」

靜悠：「客既嘢邊有急唔急，總之我會盡快返，仲有天佑有一堆幼稚園入學既資料要睇，我放枱面，你放工就睇下。」

可勇：「好，咁我放工早小小返。」

靜悠：「唔使特登趕，我訓喇，早抖。」

兩公婆機械式既對話之後，可勇既心情已經轉差左一大截，之前明明講好左唔會同潘志龍上大陸見客既靜悠，好似一步一步推翻自己所講既野咁。
但都係一句老話，面對動輒幾百萬既客人，可勇又可以點樣？

可勇悶悶不樂咁喺場入面走左個圈，最後走入霜霜既房入面，打算同佢講一句生日快樂。

霜霜：「可勇，你嚟就啱喇，我俾人圍呀，幫我頂兩杯。」

可勇：「我講句生日快樂架咋。」

朋友甲：「可勇哥係呢度睇場喎，點都要飲兩杯啦。」

朋友乙：「係呀，當賀下壽星女都好啦。」

霜霜：「你睇到啦，唔使講我班老死都叫你同我飲兩杯。」

可勇：「飲兩杯咋下？拎嚟啦。」

霜霜：「我都話可勇好架啦。」

就係咁，可勇呢一晚就坐低同霜霜一班朋友玩左一晚。
可勇不停飲，不停飲，就好似想將所有生活上唔開心既事都忘記哂一樣，芝華士、啤酒、吧枱度拎過嚟既雞尾酒，甚至就連霜霜自己朋友帶去既孖蒸，可勇都照單全收。

同時霜霜都有一定既醉意，兩個就係咁坐埋左一齊，愈坐，愈近，最後霜霜整個人訓左喺可勇既大腿上面，不省人仕。

霜霜慶祝生日既房係一直打開，同一時間，房外面有一個人不斷咁將兩個人玩得盡興時既畫面，全部都用電話拍低哂。

凌晨五點，未酒醒既可勇用盡全力咁起身，拍拍身邊既霜霜。

可勇：「我返屋…企喇。」

霜霜：「我都走，一齊啦。」

可勇：「都唔同…路…」

霜霜：「行啦…」

最後，可勇神智不清既情況下，同霜霜一齊離開左Forever，當然，佢地一齊離開既情況，亦都俾同一個人清清楚楚咁影低埋。

離開Forever之後，可勇只係記得霜霜去便利店再買多兩支酒一齊飲，可勇上的士，打算送霜霜返屋企再自己返屯門，但上的士之後既情況，可勇已經完全唔記得。

可勇只係知道，第二日既朝早八點幾，佢一個人訓左喺屯門市中心巴士站旁既一個花叢邊，由一個途經既警察叫醒自己。

可勇俾警察叫醒之後，無意識咁坐喺原地，極力咁嘗試回憶上車後既情況，可惜唔成功。

最後佢隨便咁搵一個地食左一個早餐，九點半就返到屋企。

薛媽：「你咁晏既？靜悠一早上左大陸喎。」

可勇；「我知呀。」

薛媽：「天佑幼稚園既資料喺枱面，靜悠叫你自己睇返。」

可勇：「我起身先睇。」

薛媽：「仲有呀，你阿哥話今晚唔出去睇波，佢同你阿嫂會返嚟食飯，順手睇埋波。」

可勇：「哦。」

可勇換過睡衣，就跳入自己既床倒頭大睡。

呢一訓，直到天黑，可勇再起身既時候，整間屋既氣氛已經完全唔一樣，阿哥可正同阿嫂安兒都嚟到，而天佑就喺廳既一角玩玩具。

安兒：「可勇起身喇？奶奶就嚟煮好就食飯喇。」

「知道，我刷左牙先呀嫂。」
可勇瞇瞇眼向安兒講。

可正：「可勇呀，你今晚要唔要返工？」

可勇：「唔返呀，我打算等靜悠返嚟，我冇陪佢好多日喇。」

可正：「佢去左邊呀？」

可勇：「同成大班同事返左大陸見客呀。」

可正：「好多人架？」

可勇：「唔知呢，我打個電話俾佢先。」

可勇拎起電話打俾靜悠，電話接通，係香港電話既接通鈴聲，可勇好開心咁知道靜悠今晚唔需要喺大陸過夜既同時，電話突破截斷左。

可勇覺得奇怪，再打多一次，情況都係一樣，電話被截斷。

由靜悠既另一邊截斷。

可勇再嘗試打多幾次，但情況都係一樣，最後可勇冇辦法之下唯有等靜悠覆佢電話。
晚飯時候，一家人開開心心咁一齊食飯，但可勇依然係心不在焉，因為靜悠一直都冇覆電話俾可勇。

可勇一直等呀等，但無論係電話抑或係靜悠本人都未有出現過。

一直等到晚飯後兩個鐘，英格蘭對德國既世界盃比賽之前，可勇終於聽到大門打開既聲音，可勇一望，見到靜悠拎住一個大大既行李包企喺大門當中，同時，用目無表情既眼神望向可勇。

正當可勇想向靜悠打招呼既時候，靜悠已經淡淡咁講出一句震驚薛家既說話：

「薛可勇，我要同你離婚。」

靜悠既一句說話，令整間屋入面既氣氛突然急劇逆轉。

安兒：「靜悠，妳傻左呀？」

「我冇傻，妳地自己問下薛可勇自己做過乜？」
靜悠走入屋，向自己既房一直行。

薛媽：「點解無端端咁大件事？」

「老婆。」
可正向安兒打個眼色，示意叫安兒輞撫一下靜悠。

可勇：「我做過乜？」

聽到可勇既問題，靜悠停住腳步，轉身望住可勇，安兒想行近靜悠身邊，但俾靜悠用右手示意停低。

靜悠：「奶奶，我頭先打電話俾妳，妳話薛可勇幾點返屋企？」

薛媽：「下？咪九點幾囉。」

靜悠：「九點幾，薛可勇，你由尖沙咀返屯門要四個幾鐘？你行返嚟呀？」

聽見靜悠咁樣一問，可勇突然感覺到一股寒意，靜悠知道自己幾多點離開Forever唔係重點，最令可勇恐懼既係，

靜悠係點解會知道？可勇突然諗起，之前靜悠都試過問一啲佢本來就唔應該知既事。

靜悠：「講啦。」

可勇：「我送左個朋友返屋企。」

靜悠：「要送四個鐘頭？」

可勇：「我講乜妳都唔會信。」

靜悠：「係因為你冇嘢可以俾我信。」

薛媽：「可勇呀，你到底又做過乜嘢呀？」

可勇：「我飲醉左，喺巴士站訓到八點幾…」

靜悠：「你呃邊個呀？」

可正：「靜悠，天佑喺度，唔好太大聲？」

靜悠：「哥，咪俾佢睇下佢阿爸做乜嘢囉。
薛可勇，我已經冇嘢想同你講，我會返阿媽度住，同埋我要拎返天佑。」

安兒：「講清楚先啦靜悠。」

可勇：「都冇事發生，離乜嘢婚呀？」

「冇事發生？你工又唔正正經經做，一日到黑喺屋企做大爺叫冇事？阿哥叫你搵正經工你唔搵，係要走去做乜鬼睇場叫冇事？你俾人打穿個頭訓左幾耐醫院？轉頭又要走返去果啲鬼地方叫冇事？連我出去做嘢都要好似做賊咁成日怕你嬲呢樣嬲果樣，你覺得我地真係冇事咩？」

可勇：「咁我而家咪有拎錢返嚟囉！」

靜悠：「有拎錢返嚟大哂呀？係咪就可以攬住條女唔返屋企呀？賤人！」

可勇：「我送佢返屋企咋。」

可正：「靜悠呀，妳聽左可勇講先啦。」

靜悠：「哥，你覺得我錯呀？」

可正：「我冇話妳錯，但唔使咁就叫離婚。」

「你地自己睇下。」
靜悠拎起電話，電話入面既一張相，係可勇同霜霜離開Forever既背影。

薛媽：「勇呀你衰仔幾時先生性呀？」

靜悠：「點解你出去返工搞埋呢啲咁既嘢我就要冷靜，我只不過叫我表哥返工放工車下我就要成日偷偷摸摸？又要俾你問，又要俾阿哥你走埋去單打我同我表哥幾句，到底而家係邊個做錯？」

靜悠言中有物，可正知道自己上次既行為，原來曾經令靜悠唔高興。

「天佑，媽媽而家返婆婆度，我過兩日嚟接妳，奶奶，麻煩妳幫我睇多天佑兩日。」
靜悠走近薛媽同天佑身邊細細聲講，因為佢唔想因為可勇既事而同所有人既關係都變差。

薛媽：「靜悠…」

靜悠：「奶奶，妳都係女人，就算妳覺得我衝突或者其他都好，妳起碼都俾個時間我。」

可勇一直冇出聲，因為佢腦入面依然諗緊，係邊個將呢張相交俾靜悠。

靜悠摸一摸天佑既頭，然後返入房執左幾件隨身既行李就向大門走出去。

靜悠經過可勇身邊，可勇本能咁想拉住靜悠，但靜悠既反應係右手意圖一巴打落可勇既面上，

「啪！」
但可正用手將靜悠呢一巴擋住。

可正：「乜嘢事都好，唔好俾天佑叫到妳打可勇得唔得？」

「薛可勇有你呢個阿哥真係唔知好定唔好。」
靜悠講完，頭都唔回咁走出大門，同時安兒亦都跟住離開。

可勇垂低頭，望一望天佑，然後再望一望可正，但已經唔識點處理呢件事。

安兒跟住靜悠，一直去到樓下大堂。

安兒：「靜悠呀，妳冷靜啲好冇呀？」

靜悠：「我點冷靜呀？阿嫂呀，而家係薛可勇唔啱，唔通我要忍？」

安兒：「我明白呀，我同妳都係女人，我知道發生呢啲事一定會好嬲同好難過，但唔代表我地唔使為個仔諗，妳地頭先咁嘈法，天佑兩歲開始會聽得明，開始會記得架喇！
點解要為一時之氣而令個仔有陰影呀？」

靜悠：「我唔理，我一定要拎返天佑，阿嫂妳叫阿哥同薛可勇講，唔比返天佑我，我地就法庭見。」

安兒：「真係唔可以慢慢傾？」

靜悠：「嫂，妳都同前夫爭緊思倪撫養權，妳應該係最明白我果個呀。」

安兒：「我又點同妳，可勇未有去到咁差。」

靜悠：「我唔想再諗佢好定差，我唔講喇，再見！」

靜悠走左之後，薛媽帶天佑去左公園，屋入面只係剩返可正同可勇兩兄弟，仲有熟睡既天迪。

兩兄弟坐喺電視機前目無表情咁望住電視機，睇住德國一球一球咁入，但佢地已經冇任何感覺。

完場前十分鐘，可正終於打開話題。

「到底發生乜嘢事？靜悠講既事有幾多成係真？果張相又點嚟？」

可勇：「哥，你信唔信我？」

---Advertisement---





「信。」
可正笑笑咁答

見到親生哥哥向自己投以信任既微笑，令可勇覺得好窩心，然後一五一十咁將之前既事都講俾可正知。

可正：「點解靜悠會知咁多事？」

可勇：「我都想知。」

可正：「呢個霜霜，係唔係靜悠朋友？」





可勇：「唔係，但好奇怪，呢一排我都喺Forever見到一個女仔叫阿Kay，我成日覺得唔知喺邊度見過佢，但總係記唔起邊度，我覺得好奇怪。」

可正：「其他人唔好理住，而家等靜悠落左啖氣再同佢好好解釋。」

可勇：「解釋機會都唔俾我就叫離婚，佢有冇諗過個仔！」

可正：「你等阿媽同天佑返嚟就同天佑傾下計，我怕佢開始聽得明，我去接安兒，有咩事你打電話俾我。」

可正返到屋企，安兒將靜悠既強硬態度轉述俾可正知，可正一時三刻都諗唔到有任何方法可以解決。





安兒：「靜悠唔係亂咁叫離婚，你最好叫可勇自己諗清楚點去同個老婆解釋。」

可正：「真係咁大件事咩？」

安兒：「老公，呢大半年可勇做左幾多令大家唔開心既事你自己都知，你地唔好成日覺得靜悠係隨便講呢句說話出句，兩夫妻離婚，仲要有個小朋友，幾時都係個女人驚過男人。」

可正：「老婆，妳同靜悠成日傾計，妳覺得關唔關潘志龍事？」

安兒：「我唔知，都唔想估，但如果可勇有錯在先，你仲打算用潘志龍去替可勇辯護，唔係你薛可正既作風喎。」

可正：「我唔係話一定有，但佢地兩個日日都見面，好多嘢好難講。」

安兒：「頭先走之前我約左靜悠聽晚飲嘢，我仲叫埋美寶去，希望美寶喺度，靜悠會講多兩句。」

可正：「美寶？好耐冇聽妳地講佢，之前件事搞掂左未？」





安兒：「悔婚果件事？冇事啦。」

可正：「結婚前三日先話唔結，美寶真係烈女，妳地話佢為左個男仔唔結婚，咁佢最後有冇同個男仔一齊？」

安兒：「冇，個男仔返左大陸做嘢，美寶咪日日牽腸掛肚囉。」

可正：「玩到咁大個男仔又走左去？點收科？」

安兒：「咁美寶冇講過邊左佢而唔結婚，只係自己話唔想結之嘛，個男仔都唔知，呢啲嘢你聽過就算喇，一陣俾靜悠佢地知我講左呢啲秘密你聽。」

可正：「咁妳聽日睇下靜悠講咩啦。」

第二晚，安兒約左靜悠去到蘭桂坊見面，同行既，當然仲有安兒向可正提起過既美寶。





因為要照顧天迪既關係，安兒比約會時間遲左二十分鐘先去到目的地，走出地鐵站之後，安兒匆匆忙忙咁跑到約定既餐廳，到達，安兒第一眼見到唔係傷感既靜悠，而係一個流眼淚既美寶。

安兒：「做乜嘢呀？」

「同我傾傾下，離遠見到個男仔行過佢就望到眼都唔眨，唔夠三秒就開始喊。」
靜悠邊安撫美寶邊向安兒解釋

美寶：「對唔住，對唔住呀…」

安兒：「但係到底妳發生乜嘢事呀？」

美寶：「我真係見到…佢…嗚…」

靜悠：「邊個佢呀？」

美寶：「佢呀……
…」





安兒：「佢…？妳為左佢悔婚果個？」

美寶點點頭。

原來安兒口中呢個美寶曾經為佢悔婚既男人叫宣奇，外表係典型既花花公子，同美寶已經認識左好幾年，每次出去clubbing都會係男男女女一大班朋友。
而美寶本來有一個同居男朋友，開始時淡如清水，幾年後一路走來愛情老早已經變左感情，美寶本來已經自己會簡簡單單咁結完婚過左呢一世，雖然佢只有二十四歲。

直到有一次既聚會後，兩個人手拖手經過旺角新之城既一角，最後跳上的士，返到去宣奇既屋企。

不過最後佢地冇發生關係，原因不明。

冇發生關係，對佢地嚟講並唔代表係一件好事，果晚之後，佢地大家中間都好似多左一層隔膜咁，每次見到面都唔係講多過三句說話，而最令美寶失落既，係冇幾耐之後宣奇決定上大陸發展，每星期只會返香港一日。

呢段時間開始，美寶對宣奇，一直念念不忘，有人話佢犯賤，有人話水性楊花，但佢深知自己既感受，佢根本忘記唔到呢一個人。





最後美寶變成一個依附宣奇生存既個體一樣，無論日常生活幾正常幾充實，只要聽到「宣奇」
呢個名字，佢就會失去自己既防禦能力，就好似今晚咁，美寶一早就知道宣奇會出現，所以老早就決定地方喺呢一間餐廳，最後如願見到宣奇既出現，但美寶就因為宣奇身邊既女伴而流下眼淚。

美寶：「對唔住……
我冇事喇，本來係陪靜悠，而家好似要妳地陪我咁。」

靜悠：「得啦我冇事呀。」

安兒：「靜悠，可正同我講左成晚，佢同奶奶都好擔心，到底妳可唔可以講清楚發生乜嘢事先？」

靜悠：「離婚囉。」

安兒：「妳唔使諗下天佑呀？佢得兩歲幾咋。」

靜悠：「單親家庭一街都係啦，只要俾心機教，唔會有大問題。」

美寶：「但問題係真係為左一張相分開？」

「唔係一張，係好多，呢一張係我上大陸前果朝有人俾我，我禽晚見我奶奶同天佑喺度我先冇拎出嚟，安兒妳都睇下。」
靜悠拎出手機，手機上顯示既相，係有人喺前兩日朝早可勇同樂芝霜霜發生爭執時所偷影。

安兒：「係邊個俾妳？」

靜悠：「重要咩？最緊要入面果個係唔係薛可勇。」

美寶：「但唔代表到乜嘢？」

靜悠：「咁妳地點幫佢解釋點解要隔幾個鐘先返屋企？我都想搵個好既藉口俾自己繼續扮無知，妳地幫我。」

美寶同安兒明白靜悠既感受，所以冇再打算再喺呢個風頭火勢之下再意圖幫可勇辯護。

安兒：「但妳真係決定離婚？妳連俾可勇解釋既機會都唔俾？但天佑仲咁細…」

靜悠：「美寶，如果冇宣奇妳會唔會悔婚？」

美寶：「下？關我乜嘢事？」

靜悠：「妳答我先。」

美寶：「其實…我男朋友唔差，條件又唔錯，我同佢一齊乜嘢都唔使煩，但見到宣奇之後…唉，我都唔知自己點解對住佢就好似被鬼迷咁…」

靜悠：「因為妳未結婚，妳仲可以講感覺，安兒，妳問我天佑點，我就係為左天佑先離婚，妳知唔知幾個月前，其實我以前做金儲落既錢已經用得七七八八？」

安兒：「點解妳唔同可勇講？」

靜悠：「講？講乜？叫佢搵份工又話搵唔到，屋企開支佢唔知道要交咩？啲錢邊度嚟？如果佢有用心諗有乜嘢可能唔知？

正經搵份工又唔肯，最後又要走左去幫個乜鬼球哥，我幾時有話要佢搵好多錢，我只係想安安定定養大天佑俾個好環境佢之嘛，唔通要俾佢知阿爸阿媽成日為錢唔開心，又或者俾佢知佢老豆唔生性？

以前就冇錢要我勞氣，搵到個錢就要我擔心佢晚晚出事，我揀得生天佑就唔諗住做金呢行，但點解我要做？係因為我真係冇辦法，我都想日日喺屋企陪住個仔。」

美寶：「靜…」

安兒拍拍美寶，示意俾已經已經垂低頭既靜悠繼續講。

靜悠：「以前未嫁佢果時，我已經知道自己揀左一個乜嘢人，可能佢冇阿哥咁叻，但起碼佢點差都好，都係對我一條心，去到邊都會記得我，但唔知幾時開始，我地連傾兩句屋企既事都開始覺得困難，每次想開口同佢講嘢，我都覺得好似一定會鬧交咁……」

講到呢度，靜悠已經開始慢慢咁流出佢既眼淚。

靜悠：「嫁佢果時，阿媽知佢冇乜錢，嬲到幾日唔啋我，我話阿媽貪錢，佢就話我唔識諗。

阿媽話，男人變心仲有錢，如果佢冇錢，妳就乜都拎唔到，我果時仲話佢乜都講錢，但我而家先覺得阿媽講既嘢唔係完全冇道理。

我上次收到呢張相，已經諗左好耐，我一路都搵原因叫自己原諒，我諗左幾佰個可能，但冇一個可以說服到自己，到我上完大陸再收到呢一張，我已經知道，我唔可以再忍，因為我怕再一次，我唔知收到既係乜嘢相，

我怕我自己頂唔住……」

靜悠講到呢度，流眼淚既已經唔止佢一個，係三個。

安兒開始明白，靜悠離婚既決定並唔係瞬間出現，而係長年累月既沉澱再加上一條導火線。
呢一種感覺，安兒都好明白，因為佢亦都曾經好熟悉呢一種感受。

同一晚，Forever內。

可勇呢晚一返到Forever，就好似癲左咁搵樂芝。

樂芝：「喂，勇哥，我點知佢喺邊呀？」

可勇：「唔知？妳又話係佢姊妹？」

樂芝：「出嚟玩個個唔係話兄弟就姊妹架啦，啱咀型咪一齊玩囉，但你搵唔到佢唔好走嚟發我圍丫。」

可勇：「我無啦啦俾人影到我同佢果晚一齊走，而家我打極俾佢都搵唔到佢，仲唔係有心玩我？」

樂芝：「咁你果日同佢去左邊？」

可勇：「邊度都冇去！
我同佢上左的士，一醒返就訓左喺巴士站，我斷哂片乜都唔記得，我都想知佢玩乜？」

樂芝：「勇哥，你幾大個人？咁大個麻甩佬，又係你自己入去同佢地玩，而家飲到斷片就走嚟鬧我話搵佢唔到？你有冇咁惡呀？」

可勇：「我冇話關妳事，我係話佢一個，條女之前埋過潮哥堆，點知有冇鬼？」

樂芝：「有鬼果晚你又走埋去？總之我就真係搵唔到佢，你有咁多懷疑就自己同球哥講。」

可勇：「妳搵到佢就叫佢搵我。」

全孝：「可勇，做乜事？」

可勇：「冇事，今日有冇野做？」

樂芝：「我走先。」

全孝：「有呀，有條西裝友早三個月經朋友介紹問球哥拎左幾萬，之後失左蹤，有人搵到佢地址，球哥叫我地搞掂佢。」

「行啦咁。」

半個鐘後可勇同全孝喺沙田第一城既某一個單位入面搵到全孝口中既呢位西裝友，可勇二話不說就將西裝友拉到牆角不斷咁毒打，直至打到呢位不幸既西裝友乖乖交出欠債。

走出門口，可勇用紙巾抹一抹手上既血。

可勇：「唔小心打到自己手都損埋。」

全孝：「唔係我拉住你你爭啲打死佢呀，做乜事咁燥呀？」

可勇：「燥？再燥啲我都有呀！」

返到去娘既第三晚，靜悠依然係訓唔著，輾轉反側咁喺床上面轉左好長時間，最後都係決定起身開電腦打發時間。

一路玩電腦，靜悠一路諗，點解留喺呢間有我成長回憶既屋入面既感覺會變左咁多？我地每個人係咪走過左某一個階段之後，無論身同心都唔可以再返去以前一樣？

靜悠一路諗，一路好驚，同時亦都好傷心，因為到現時為止呢個局面係靜悠最唔想發生，但佢一直都知道自己既底線同佢俾可勇既底線喺邊，自己既底線佢會一直堅守，但如果可勇超越左佢可以容忍既底線，靜悠係絕對唔會原諒可勇。

靜悠打開自己既網上理財戶口，望住果僅僅得五位數既存款，未來既畫面慢慢出現佢面前，我可唔可以拎返天佑？拎返之後我又可唔可以好好照顧佢？供書教學所有所有都係錢，我可唔可以一個女人去解決？

當煩惱愈多既時候，就自然會搵出煩惱既源頭去遷怒，靜悠呢一刻覺得所有所有既煩惱都係因為薛可勇呢個人。

唔知邊度嚟既勇氣，靜悠竟然選擇喺呢一個半夜打電話俾可勇。

靜悠預計中可勇應該係處身一個非常嘈吵既背景去接呢個電話，誰不知電話接通，可勇果邊竟然係靜得出奇。

可勇：「喂…老婆…」

靜悠：「天佑呢兩日點？」

可勇：「佢成日要搵妳，妳肯聽我解釋未？」

靜悠：「我唔係講呢啲，我聽日想返嚟睇一睇佢，你可唔可以避一避開？」

可勇：「點解我要避？妳真係唔可以俾小小時間我去解釋？」

靜悠：「我只係想好好地睇下天佑，其他我真係講哂喇。」

可勇：「點解妳一句都唔俾我講？」

靜悠：「……
………
…」

可勇：「喂！」

靜悠：「再見。」

可勇：「喂！
……
頂！」

可勇大力放低電話，口入面唸唸有詞，然後又將視線放返去佢面前既一部電視。
原來可勇喺屋企電腦入面，正循靜悠既Facebook去搵出所有可能發生既事，同可能出賣佢既人。

一個鐘頭後，可勇終於有發現，喺靜悠一張好耐既家庭照入面，佢搵到潘志龍旁邊有一個女仔，雖然張相係幾年前既事，但可勇一眼就認出，呢個女仔係阿Kay。

阿Kay認識潘志龍，而阿Kay又一直喺Forever出現，可勇同霜霜既相又突然有人交俾靜悠，可勇幾乎可以肯定，一直暗中搞鬼既人，好大機會就係潘志龍同阿Kay。

可勇見到張相，第一時間立即打電話俾靜悠。

可勇：「我喺妳Facebook見到個女仔叫阿Kay，妳記唔記得邊個？」

靜悠：「……
你想講咩？」

可勇：「我睇妳Facebook，有個叫阿Kay既女仔同潘志龍出現過喺妳啲舊相度呀。」

靜悠：「咁又點呀？」

可勇：「呢個阿Kay之前日日都去Forever，但從來冇話我知佢識妳，啲相係唔係佢俾妳？係唔係佢喺妳面前亂講嘢？」

靜悠：「啲相我唔知係邊個俾我，係一個我唔識既電話send過嚟，薛可勇，邊個俾我真係咁重要咩？問題係你有冇做過？你而家仲想周圍話人地害你？」

可勇：「我有同果個女仔一齊走，但冇做過任何事，唔係果個阿Kay有心裝我地使搞到而家咁？我一定會搵妳表哥計。」

靜悠：「你要搵佢計同我講做乜？我唔講喇，總之聽日我返去睇天佑你唔好喺度，我唔想俾個仔見到我發癲！」

講完，靜悠收線，只剩低一個無辦法宣洩怒火既可勇留喺電話入面。

第二日，薛可正一大清早就收到可勇既電話。

可勇：「哥呀，阿嫂呢？」

可正：「咁早既你？佢唔喺我隔離喎，可能去左睇天迪，做乜呀？」

可勇：「單嘢我懷疑係潘志龍搞鬼，問下阿嫂有冇佢電話。」

可正：「點解咁講？」

可勇將整件事由頭到尾講俾可正知，可正沉默一陣之後再表達自己既意見。

可正：「就算真係個阿Kay有心將你既事俾靜悠知，但以靜悠立場佢只係想知件事係真定假，如果你解釋唔到點解咁多個鐘頭先返到屋企，就算俾你搵到潘志龍又點？」

可勇：「唔通佢有心搞散我同靜悠我要忍？我而家要離婚呀哥。」

可正：「如果你去打個潘志龍一身之後靜悠唔會同你離婚我贊你去，但問題係你愈衝動只會令件事愈麻煩。
安兒果日同靜悠傾完之後返嚟有同我傾，就算真係潘志龍搞呢件事其實都只不過係導火線，真正有問題既係你同靜悠兩方面。

可勇，有問題唔好向外推，試試諗下自己有冇地方做錯左先好冇？」

可勇：「得喇，我自己搵，你繼續訓啦，嘈醒你唔好意思呀哥，拜拜。」

可正：「喂喂…」

「Do……
………」

「多餘。」
可勇收線，覺得可正唔明白自己，正諗緊用乜嘢方法可以即時搵到潘志龍既時候，天佑突然間拎住玩具行入房搵可勇。

可勇：「咦，你起左身喇？嫲嫲呢？」

天佑望住可勇，笑一笑又繼續坐喺可勇身邊玩玩具。

可勇：「媽，妳起左身喇？」

「咦，我仲搵緊天佑去左邊。」
薛媽探頭，見到可勇已經起左身，行入房將兩張紙交到可勇手上面。

可勇：「做乜俾我？」

薛媽：「今日係天佑學前果啲家長會，本來係靜悠去，佢今朝打俾我，問我去唔去，想同我一齊去完之後見下天佑。
我呃左佢話我同佢一齊去，而家我交俾你自己，應該點同個老婆講你自己諗，你大個仔，阿媽教唔到你咁多，你都唔會聽阿媽講太多，但你記得唔好成日牛脾氣。

你阿哥以前脾氣同你一樣，要阿爸死左佢先真真正正識改，我唔想你都要去到有大事發生先知後悔，我去訓喇，天佑早餐放喺出面，你同佢食。」

可勇：「唔該阿媽……」

天佑：「唔該阿媽！
唔該阿媽！」

「哈，做乜跟爸爸講嘢？去食早餐喇。」
可勇抱起天佑，行出房一齊食早餐，然後再準備一下出席家長會既事。

可勇按時去到天佑學校既外面，見到既係接近一個家長同小朋友既畫面，由於家長多數都係媽咪，所以在場既聲音貝分有接近街市既感覺。

可勇：「嘩，咁多人既？」

呢個時候，可勇電話響起，係薛媽。

薛媽：「可勇呀，靜悠打俾我話仲有十分鐘就到，你自己準備喇。」

可勇：「知道喇媽。」

可勇抱住天佑搵一個可以休息既地方等靜悠，等既時候可勇覺得好緊張，因為連佢都唔肯定靜悠見到自己之後既反應係點？但同時可勇又對天佑既學校好好奇，因為呢間學校正正係處於可勇以前既小學對面，細個既時候，可勇會經常喺放學既時候行過呢間學校，經常都會喺窗外面望到學校入面既情況。

可勇當時覺得呢間學校好靚，好希望可以入去讀一次書，但最後呢個願望當然冇實現到。
而家可以由自己兒子去完成細個既奇想，令可勇有一種好奇妙既感覺。

正當可勇諗得入神之時，見到靜悠企喺好遠咁望住自己。

靜悠：「薛可勇，點解會係你嚟？」

可勇：「阿媽臨時有事，叫我嚟…」

前一晚大家仲喺電話中展開大戰，第二日就要喺一個唔可以發難既地方見面，令兩個人都覺得非常尷尬。

「媽咪！」
天佑見到靜悠，第一時間撲上去，靜悠已經有幾日冇見天佑，兩母子自然開心到攬埋一齊。

可勇：「夠鐘喇，可以排隊入去。」

靜悠望望可勇，再望望天佑，然後抱起天佑向幼稚園大門走過去，可勇亦都連隨跟住後面。

「咦，薛太，冇見妳好多日喎。」
旁邊一個新移民物體操純正唔純正廣東話既女人向靜悠大叫

靜悠：「關太，係呀妳好，我有公事忙，都係奶奶幫我湊住個仔先。」

關太：「呢位你先生呀？同天佑仔好似樣喎。」

可勇：「我係天佑爸爸，關太妳好。」

關太：「爸爸媽咪都咁靚仔靚女，唔怪得天佑仔咁靚仔啦。」

靜悠：「邊係丫，哈哈。」

關太：「入去喇，一陣再傾。」

靜悠：「好呀，一陣見。」

靜悠同可勇跟住大隊，去到一個好大既課室入面，一大班家長一個一個咁坐喺一排排既座位上面，而小朋友就另外有老師會負責照顧住。

因為座位本來係為小朋友而設，所以大人坐落去會顯得有小小狹窄，所以當靜悠同可勇坐落去既時間，氣氛就突然之間變得尷尬，因為兩個人既身體係非常之貼近。

靜悠本能既避開，令可勇覺得非常難堪，我地幾日前都仲係一對夫妻，點解妳而家會咁討厭我？

一個校長狀既人物走入課室走入嚟，開始左呢一個學前班既講座。
其實呢一類既學前班內容都係大同小異，主要都係講下幼稚園既教學方針，各樣既收費，仲有了解一下家長既投入度。

呢一樣可勇絕對唔會合格，因為講座開左五分鐘後，佢已經訓著左…

「喂。」
靜悠尷尬咁拍拍可勇，但可勇已經進入熟睡狀態，對靜悠既叫聲全無反應。

靜悠無辦法之下，只可以由得可勇挨住自己既膊頭一直咁訓落去，自己再留心聽學前講座既資料。
一個公眾既地方，一段公開但其實已經破裂左既感情，一個無可奈何既親近動作，令靜悠既心情好糾結，佢好想盡快完成呢個講座，拋低可勇離開，但同時又有一個念頭閃過，如果無事發生過，就好似以前一樣，你話幾好？

可惜呢個念頭好快又俾可勇打破左，因為佢竟然眾目睽睽之下，突然發出鼻寒聲。

突如其來既一下怪聲，令全個課室既家長都同時望向靜悠同可勇，靜悠覺得非常尷尬，點解薛可勇你總係要做出呢種令大家都難受既事？最後靜悠決定…

「薛可勇！」
靜悠喺可勇耳邊一聲大叫，令可勇好似回魂一樣成個人企起身。

可勇：「做咩呀？」

「你慢慢訓。」
靜悠起身，離開課室去到托兒既另一邊接走天佑，用最快既速度逃出幼稚園，因為佢覺得好失禮。

可勇從後面追出嚟，拉住靜悠既手。

可勇：「對唔住，我太眼訓。」

靜悠：「你眼訓做乜要嚟？你知唔知你搞到我好失禮呀？」

可勇：「咁眼訓唔小心訓著左之嘛，又冇阻到人有幾失禮呀？」

靜悠：「你訓左就覺得冇阻到人，我唔想同你講，我同天佑去食飯，你唔好跟住嚟，我唔想喺個仔面前又嘈。」

可勇望望天佑，然後決定放手。

可勇：「總之我而家做乜嘢妳都係覺得我失禮，我冇嘢講。」

「你冇得救！」
靜悠轉身，愈行愈快咁帶住天佑離開，佢只想離開呢個範圍，離開薛可勇既身邊，唔想再糾纏喺呢一類折磨既吵鬧聲之中。

靜悠帶天佑到處咁走左一日，夜晚將天佑帶返薛家，為左唔想見到可勇，靜悠打電話俾薛媽去到樓下接返天佑。

「靜悠。」
薛媽見到靜悠既一刻，婉轉得唔知講乜嘢好

「奶奶。」

薛媽：「妳唔上去？可勇返左工呀。」

靜悠：「唔上喇，我遲小小都要返嚟執返衫先上。」

薛媽：「點解要咁呢…有乜嘢唔可以好好地傾？」

靜悠：「對唔住奶奶，我唔想同可勇傾，我走喇，我再搵妳飲茶。」

靜悠將天佑交俾薛媽，然後喺天佑額頭上錫左一啖，拍拍薛媽手臂以示關心一下後就轉身離開，唔想再俾薛媽任何講說話既機會。

然後靜悠又一個人，走果條好難走既路返娘家。

之後既幾日，靜悠都冇再收到可勇既電話，雖然口入面講過唔想可勇搵自己，但靜悠依然會反問自己一句「薛可勇係唔係真係唔再需要我？」

冷靜左幾日，每當靜悠掛住天佑又或者屋企既時候，靜悠都會問自己所決定既事到底有冇太衝動，自己應唔應該俾多一次機會可勇？

感情失意，靜悠本來既性格就唔太鐘意搵朋友分享，剩低既出口，就只可以係工作。

潘志龍既公司位於灣仔一棟商業大廈，靜悠入職之後好快就搵到一班固定既客人，事業亦慢慢開始有起色。
工作，就成為左佢可勇分開初期既一種寄托。

【潘志龍公司內】

一間三千呎唔到既辦公室入面，坐住一大班初級經紀，旁邊有四個房間，分別係潘志龍同靜悠阿栽幾個高級職員使用。

「靜悠，肚唔肚餓呀？同妳落九記食嘢丫。」
潘志龍敲敲靜悠既房門問

靜悠：「仲食？頭先美國開個數據咁靚都唔留低做嘢？」

潘志龍：「數據成日都有，交俾班細既做囉。」

靜悠：「我唔去喇，你去啦。」

潘志龍：「行啦，俾我陪下妳，我知妳唔開心。」

「我唔使人陪…你搵阿栽去啦，食開心啲。」
靜悠按一按頭既兩側，然後又繼續望住電腦上面既美國新聞。

潘志龍：「咁好啦，我搵阿栽去。」

潘志龍同阿栽離開公司之後，靜悠開始行出外面教一班下屬入市，一個星期五晚，每晚靜悠都係咁樣指揮若定，但其實心入面既感覺係非常複雜，呢種環境同氣氛，令佢經常會回憶返宏訊時代果段日子，仲有果段日子入面既可勇。

以前既你係幾咁有大將之風，對生命中所有既事都好有責任感，但物是人非，以前既你到底去左邊？

「Donald，你個倉果幾手貨要解架喇，自己搵定位。」

「Rainbow呀，你份約都未簽哂名既，點開呀？做嘢小心啲好冇？」

「全部有倉既聽住，呢一針應該升夠，見佢停就搏佢有回吐，執幾蚊走都好。」

靜悠向一班下屬下達指令之後，又走返入自己既辦公室呆坐，突然電話響起，係潘志龍既來電。

「咪話左唔食嘢囉」
靜悠唔耐煩咁聽電話

「喂，靜悠，妳落一落樓下，薛可勇帶左一班人嚟公司樓下呀。」

收到電話，靜悠係又驚又喜，一方面係佢感覺到可勇又出現返自己既生活入面，而另一邊面，佢怕可勇唔知會對潘志龍有任何不利既舉動。

去到地下，靜悠俾眼前既景象嚇左一跳。

可勇帶住幾個人包圍住潘志龍，而阿栽，就同可勇面對面不足半呎距離下對峙住，而阿栽面上則帶住狡猾既笑容。

可勇：「唔關你既事，趙文栽。」

阿栽：「你打我老闆，我點可以唔理。」

可勇：「你份人都幾狗，幫人打工要做埋人隻狗？」

阿栽：「大家咁話。」

兩個昔日好殺對話期間，靜悠出現，二話不說，靜悠就走到去可勇面前，推開阿栽，然後自己面對面咁望住可勇。

靜悠：「你仲要煩幾耐？」

可勇：「我嚟呢度唔關妳事。」

靜悠：「唔關我事？呢度係我公司樓下，果個係我表哥，你而家想搵佢既事都關我事，係你覺得唔關我事！」

可勇：「係佢放個人喺我身邊我地先會咁，妳唔好再幫潘志龍，唔係…」

靜悠：「唔係點呀？」

「我都廢事同妳講。」
可勇邊講邊輕輕推開靜悠，然後走向潘志龍方向，潘志龍想走，但一直被可勇帶嚟既人擋住，可勇衝到潘志龍面前，一手就將佢衣領扯住。

可勇：「你條賤人好搵條女出嚟同我老婆講返清楚呀下！」

潘志龍：「放手呀！
講乜呀你！」

「放你…」

可勇提起右拳，想向潘志龍既面上打落去，潘志龍本能方應一推就將可勇既右手推開，呢個時間阿栽嚟到，雙手環抱捉住可勇，可勇掙扎之間潘志龍已經一腳向可勇既肚上面踢過去。
三人大打出手，可勇手下已經準備向可勇施援。

「停手！」
靜悠大叫，全場既人都靜落嚟，除左可勇。

被潘志龍踢左一腳既可勇好似進入瘋狂狀態一樣，起身就立即衝到去潘志龍面前拳打腳踢，潘志龍本來就唔係可勇既對手，只有不停咁保護住要害邊叫救命，阿栽想幫潘志龍解圍，但可勇既手下已經將佢捉住。
可勇一直追住潘志龍打，由大廈既一邊追到去另一邊，直到去一個死角位將潘志龍推到地上面狂打。

可勇手下唔敢捉住靜悠，所以靜悠上前希望制止可勇。

「停手呀薛可勇。」
靜悠拉住可勇既手，可勇立即回頭好惡咁望住靜悠

可勇：「姚靜悠妳唔好再拉住我！
潘志龍，你同我望清楚，呢條女係唔係你叫佢埋我身？」

可勇將一張相拋落潘志龍既身上，潘志龍一眼都冇睇就推開張相。

「我唔知你講乜！」
潘志龍根本冇望過張相半眼，呢個動作就好似話俾可勇知，潘志龍係有心加害於佢，就連而家呢場戲，都係潘志龍故意唔還手，特登喺靜悠面前做一場苦肉計，希望離間靜悠同自己既感情。

果然，靜悠既制止動作愈嚟愈大，可勇見到潘志龍既詭計成功，更加將佢既怒火推到最高。

可勇：「妳係唔係要幫妳表哥？」

靜悠：「有咩問題？係你嚟搞事先架！」

可勇：「係唔係寧願離婚妳都要幫佢？！」

靜悠：「係又點呀？薛可勇？」

「係既話就咁樣呀！」
可勇轉身，一腳重重咁踩落潘志龍既右手手臂上面，現場眾人都聽到『喀』一聲，可勇將潘志龍既手骨監生踩斷左！

「呀！」
潘志龍劏豬一般既大叫，令整條街上面既人都聽到，而可勇，只係一直望住靜悠。

靜悠：「薛可勇…你真係痴左線…」

可勇：「佢要我同妳分開，我呢一世都唔會俾佢好過。」

講完呢句說話，可勇走到去阿栽既面前，呢個時侯阿栽依然係感覺到驚訝之中，因為佢絕對估唔到可勇會喺咁多人面前踩斷潘志龍隻手，特別係靜悠都在場。

可勇：「趙文栽，而家唔係細路仔打交，潘志龍搞到我兩公婆離婚，你最好唔好同佢行咁埋，我有排同佢玩！」

「走。」
可勇轉身，再冇望多靜悠一眼。

阿栽走上前了解潘志龍既情況，見到佢既右手已經腫起，明顯係斷骨既跡像。

阿栽：「打電話叫白車。」

靜悠：「你打，我睇住佢。」

呢個時間潘志龍已經痛至講唔到任何說話，只係不停流冷汗，身體亦都唔敢移動半分，而靜悠不斷咁向潘志龍道歉，但潘志龍冇俾任何反應靜悠。

冇幾耐，救護車嚟到，潘志龍送上車既時侯，靜悠突然向阿栽講：

「栽，不如你返公司睇住班細既做嘢，表哥呢度我會處理。」

阿栽：「妳得架喇？」

靜悠：「我冇問題。」

阿栽：「咁好啦，妳睇住佢。」

救護車將潘志龍送到去最近既醫院，急症室之中，救護員幫潘志龍包紮，固定好手臂之後，就將潘志龍推到另去一邊排隊。

靜悠：「表哥，對唔住。」

潘志龍：「對唔住唔係由妳講，總之妳以後帶眼識人就得，薛可勇呢個人癲架。」

靜悠：「表哥，對唔住呀……」

潘志龍：「我話左唔係由妳講呀，一陣我會同差佬講係薛可勇整斷我隻手，佢有案底，一定有排煩。」

靜悠：「表哥對唔住……
你可唔可以唔好同差人講係可勇打斷你隻手呀？」

潘志龍：「唔講？我隻手咁樣俾佢踩斷左，妳仲叫我唔出聲？我知佢係妳老公，但我都係妳表哥嚟架。」

「我知……
我知今次好大件事…我就係知道如果你再講出嚟佢有可能坐監，到時天佑就會俾佢影響到。」
靜悠垂低頭，每一句說話佢都唔敢面向潘志龍，因為佢清楚自己對潘志龍既要求有幾過份

潘志龍：「咪由得佢坐，妳照顧唔到天佑既我幫妳。」

靜悠：「唔係錢既問題，養一個小朋友唔使好多錢…但我唔想俾天佑見到佢阿爸坐監，我唔知將來對佢既影響有幾大。」

潘志龍：「我唔會應承妳。」

靜悠：「表哥，你當賣個人情俾我，就當係為左天佑。」

潘志龍：「點解妳會揀著呢個爛鬼？又冇錢又要面，不知所謂，呢單嘢我使幾多錢都要搞返佢，到時妳唔好阻住我。」

靜悠：「呢啲我唔會理你地，薛可勇做既錯事佢自己要負責，我只係擔心個仔。」

潘志龍沉默左一陣，靜悠一直等佢既答覆，但其實連靜悠自己都搞唔清楚，自己到底係為左天佑，定係為左可勇。

呢個時候一個護士走埋嚟，檢查一下潘志龍既手臂。

護士：「隻手好腫喎，有冇痛得好緊要？自己跌親呀？」

聽到護士既問題，靜悠立即望住潘志龍，如果呢一分鐘潘志龍向護士講係俾可勇打傷，就有可能驚動醫院入面既警察。

潘志龍：「係……
我自己跌傷，而家冇咁痛喇。」

護士：「咁好啦，你等聽號碼。」

護士走後，靜悠向潘志龍發出一個感謝既眼神。

潘志龍：「我唔係幫佢，我係幫天佑，妳記住爭我一個人情。」

Forever內

帶隊教訓完潘志龍之後，可勇就返到去Forever，然後自己走左入房，再冇見過任何人。

最後全孝行入房想問可勇幾個工作上既問題，門打開，全孝見到滿地都係啤酒罐，而可勇自己就抱住頭瑟縮喺一個角落入面。
全孝行前，發覺可勇原來不斷喺度抽搐緊。

全孝：「勇，你冇事嘛？」

可勇：「仔氏叨之囫加為甸穿，崖比啤畈化畈乎炊反…」

全孝：「我聽唔到你講乜，勇。」

「我打斷左潘志龍隻手，靜悠一定唔會原諒我…」

可勇抬頭，一面淚痕咁望住全孝講。

安兒：「可勇？係呀，我同靜悠去左飲嘢。」

可勇：「得妳一個同靜悠？阿哥呢？」

安兒：「你阿哥邊會陪我出去飲嘢，點呀你？」

可勇：「……
……靜悠同妳講左乜嘢？」

安兒：「發生左乜，咪講左乜囉。」

可勇：「嫂…妳可唔可以幫我同靜悠講聲…對唔住…」

「可勇，我聽唔清楚。」
可勇既聲線愈來愈細，安兒已經聽得唔係太清楚

可勇：「我好怕會再坐監…我知自己做錯事，我想妳幫我同靜悠講聲對唔住。
仲有我自己會同阿哥講呢件事。」

安兒：「聽晚我同可正會返奶奶度食飯，到時再傾啦。」

可勇：「聽晚我唔得閒，妳地慢慢食，再見阿嫂。」

安兒：「你唔同靜悠講兩……
喂！
喂！
咁快收線。」

可勇收線，剛好遇上靜悠返回座位。

靜悠：「妳做乜拎住我個電話？」

美寶：「可勇打俾妳呀，安兒聽左。」

「哦。」
靜悠聽到美寶說話之後，只係好敷衍咁應左一句，就目無表情咁翻起面前既一本雜誌。
安兒同美寶互望左一眼之後，都唔知可以點樣繼續呢個話題。

「佢仲有冇講咩呀？」
靜悠邊睇雜誌邊唔在乎咁問

安兒：「佢同妳講聲對唔住，話佢知自己做錯事，同埋…佢話怕自己會坐監…驚照顧唔到天佑…可勇呢個衰仔，一世人都係咁衝動。」

美寶：「但佢肯打電話俾靜悠道歉，都唔衰得哂呀。」

呢個時間靜悠既電話再響，安兒將佢遞到靜悠面前：
「可能又係可勇，聽啦妳。」

靜悠接過電話，一望，原來係媽咪桂姨。

「喂，媽呀？」

「悠，薛可勇個衰仔點解會打斷左志龍隻手架？」

靜悠：「點解妳會知架？」

桂姨：「妳唔好理，到底發生乜嘢事？薛可勇個衰仔玩完女人而家仲搞事？」

靜悠：「媽妳唔好理啦，總之而家冇事就得。」

桂姨：「妳唔好同返個衰仔一齊呀我話妳知，人又窮又牛精，一陣個仔似佢就死。」

「得啦，唔好煩呀我話。」
靜悠好嬲咁將個電話掛斷，然後重重咁放落枱上面。
微震既雙手可以睇得出其實靜悠已經應付唔到突如其來既一堆壓力，之前喺醫院入面為左可勇而向潘志龍求情，已經令靜悠覺得好難受。

靜悠心目中同潘志龍既愛情一早就已經唔存在，果一段識於微時而錯覺產生出嚟既關係根本就係過眼雲煙，但靜悠愛家愛親人既性格亦都令佢唔會疏遠或者傷害潘志龍，如果要靜悠記起同潘志龍細個時果段愛情，已經係非常非常吃力既事情。

亦都係因為咁，靜悠從來都冇逃避過去同潘志龍出雙入對既事實。
同一間公司工作，同時亦都係表親，就算潘志龍經常接送自己，都係正常不過既事。

靜悠既理所當然，亦同時係可勇既眼中之釘。

可勇近呢幾個月既轉變同際遇，間接破壞左靜悠本來既一套生活模式，令佢要從專心相夫教子，變得每日擔驚受怕，擔心生活、將來、夫妻感情，亦令到靜悠覺得佢唔再需要去理可勇某啲好直接既感受。

簡易嚟講，你已經變得唔再為屋企著想，日日都唔肯積極，我又點解需要解你感受去做一啲討好你既事？我姚靜悠都可以有我既天地。

一般離婚夫婦問題都係大同小異，佢地會用盡辦法一切，眼入面只會睇到大家既好，最後傾盡所能去分開，腦入面只係諗大家既錯。

所以要靜悠喺潘志龍面前求情，就好似要靜悠同所有人講，我既選擇錯左，我選擇薛可勇呢個決定係錯得唔可以再錯。
而偏偏呢個錯，竟然係發生喺呢個每日都想同我舊情復熾既表哥眼前。

靜悠知道霜霜既事只不過係導火線，佢自己心目中已經清清楚楚咁認為，薛可勇已經係一個冇用既人，一個唔再為家庭付出，衝動、少少事就大吵大鬧惹事生非既人，靜悠知道自己依然年輕，如果呢個時間抽身佢仲可以有好多機會，但如果自己抽身既話，就等如將天佑既開心童年劃上句號，靜悠覺得好大壓力，

到底自己應該點揀？

第二朝，正當每個人好夢正酣既時候，可勇依然係輾轉反側，一直去到天光。
可勇腦入面其實係了無概念咁胡思亂想，佢唔知潘志龍之後會點做，亦都唔知整件事自己應該點解決，佢只係好怕，好怕果一種山雨欲來既感覺。

望住熟睡既天佑，可勇慢慢覺得自己果一晚的確係做左一件錯事，佢本來就係想帶住幾個人去恐嚇潘志龍講出成件事既真相，但變數偏偏就出現喺靜悠出現既果一刻，如果靜悠冇出現偏袒潘志龍，又或者如果靜悠冇講出果一番令可勇難受既說話，可勇根本唔會向潘志龍下重手。

可勇知道自己鑄成大錯，魯莽過後先知整件事既嚴重性，佢先醒覺無論佢對潘志龍作出幾嚴重既傷害，都改變唔到任何事實。
但潘志龍而家只要隨手一揮，已經可以置可勇於死地。

最後，可勇撥左一個電話，一個已經唔知係敵人定係故友既電話。

「喂，栽，我係可勇。」

阿栽：「可勇哥？我地仲有嘢講咩？」

可勇：「到底係唔係潘志龍搞事，令我同靜悠離婚？」

阿栽：「你一早打俾我就係要向我套料？」

可勇：「栽，我果晚係衝動，因為潘志龍要搞風搞雨，你又偏偏同佢一齊做嘢，所以我先…」

阿栽：「潘志龍搞風搞雨就係我要走埋佢度做嘢，垃圾球就係你有你苦衷，所以唔使理我呢個咁多年既兄弟而走去埋佢堆？」

可勇：「我知你嬲得有你道理。」

阿栽：「不過你唔打俾我，我都會打俾你，雖然我同你兩兄弟已經唔啱傾，但念在宏訊時你地有幫過我，而家份工又係靜悠幫我搭路，我說話講一次，講完你聽就聽，唔聽就閣下自理，

我已經收到風潮哥會同垃圾球計數，呢次係關乎佢地陀地利益同埋以前既恩恩怨怨，你呢排最好唔好同垃圾球行咁埋，我唔想見到天佑冇左個老豆或者靜悠日日喊苦喊忽，記住，我再冇嘢欠你，就算有既都係你欠我，至於你最想知果樣嘢，我話俾你知，有人搞鬼，你亦都唔會再見到阿Kay，唔好再問我，再見。」

阿栽收線之後，可勇混亂既思緒更加混亂，阿栽口中所講潮哥既報復行動到底有幾大件事？但如果事態唔嚴重既話，阿栽又點會喺呢個情況下通風報訊，阿栽一定係知道真實既情況佢先會冒住大家敵對立場既衝突而去提醒自己。

可勇呢一刻更加難過，以前一直都係佢同可正兩兄弟覺得阿栽人品差，鐘意搵朋友小便宜，功利現實，就好似將呢個朋友既短處去彰顯自己既長處一樣。
後來既可勇更加係漠視阿栽同球哥既恩怨去幫球哥做嘢，直到兩個人斷絕來往果一刻，可勇仍然覺得自己冇錯。
但原來真正有事發生既時候，大是大非之前，可勇先發覺阿栽由始至終都當自己係好朋友，會關心自己既安危。

但同時阿栽亦都講左阿Kay呢個名出嚟，正常情況下阿栽係唔應該知道阿Kay呢個名，更加唔會清楚阿Kay就係佢同靜悠離婚既關鍵人物。
呢一刻，可勇幾乎已經肯定，將佢同霜霜既相交俾靜悠既一定係阿Kay，而阿Kay亦都係俾阿栽身邊一個認識既人所指使。

認識阿栽，又認識阿Kay，同時想自己同靜悠離婚既只有一個人，潘志龍。

諗到呢一刻可勇又覺得好開心，因為佢已經重重咁教訓左潘志龍，但同時，可勇又開始產生之前既不安感。

突然要處理既問題實在太多太亂，可勇一時間亦都唔可以諗出解決方法，最後只係做左兩個決定。

潮哥報復一事，可勇暫時唔會向球哥講，因為佢唔想再出賣阿栽，亦主觀上覺得潮哥既行動唔會咁快。
而第二件事，可勇決定再一次搵靜悠講清楚，潘志龍就係整件事既主謀。

傍晚，當薛可正同安兒返到薛家晚飯既時候，剛好遇上要離開既可勇。

「勇，你唔食飯咩？」
可正拍拍可勇問

可勇：「我唔食喇，你地食啦。」

安兒：「一齊食啦，你去邊呀？」

「我出一出去呀。」
可勇唔想俾安兒知道自己要去搵靜悠，但同時又怕安兒同可正講果晚既事，所以視線明顯有逃避安兒雙眼。

但可勇既舉動令安兒更懷疑，同時呢個懷疑令安兒更加驚慌。

可正：「咁早小小返，同我傾兩句。」

「知喇。」
可勇講完，轉身就走左。

可勇走左之後，可正同安兒進入薛家，但安兒一直忐忑不安，因為佢知道將會可能發生一件唔開心既事，自己應唔應該去制止佢發生？

最後安兒決定嘗試制止，佢拍拍可正，然後好慎重咁向可正講：

「老公，去截住可勇，佢想去靜悠屋企。」

可正：「佢去搵靜悠做乜？」

安兒無奈，只可以向可正講出當晚可勇打斷潘志龍隻手既事實，可正知道左之後，一時間唔知可以點做。

可正：「點解會咁？妳又點解唔早啲同我講？如果潘志龍一報警，可勇有排煩呀。」

安兒：「咁佢地兩公婆叫我唔好講丫嘛，你快啲去追佢啦，頭先靜悠打俾我，話今日佢屋企個電話不停有人打去唔講嘢，我諗就係可勇打俾佢架喇。」

「唉，我去追返佢。」

安兒估計冇錯，可勇而家就係前往靜悠現居途中，沿途，可勇都向自己講，今次搵靜悠一定要冷靜咁處理，要向佢講出由阿栽果番說話所帶出嚟既事實。

可勇去到靜悠樓下大堂，隔住玻璃大門，正盤算緊點樣走入去既時候，竟然撞見靜悠呢個時候同桂姨由電梯行出嚟。

靜悠抬頭，已經望見可勇，佢第一個反應係覺得開心，因為可勇終於肯主動去搵自己。
但第二個反應係擔心，因為桂姨就喺身邊。
潘志龍當晚肯唔追究可勇，其實仲有另外一個原因。

靜悠親口答應唔會再同可勇一齊。

正係呢個原因，亦都令桂姨冇再向可勇大興問罪，反正桂姨本來就唔鐘意可勇，靜悠肯答應離開可勇，桂姨已經冇必要再去理會呢個人。

但而家呢個情況，靜悠應該點做？應該用邊一個態度去對待可勇，又應該點樣去令桂姨唔好同可勇正面衝突？

「咦，薛可勇個衰仔喎。」
桂姨大叫，靜悠最唔想既事終於都發生左。

「你個衰仔仲嚟做乜呀？」
桂姨急不及待，已經開門衝出外面，好嬲咁指住可勇鬧。

「外母…」

百般不願，可勇仍然想挽回同靜悠既一段感情下，只可以低聲下氣

桂姨：「我個女同你離婚，你唔好亂叫！」

可勇：「我只係想同靜悠講兩句…」

桂姨：「走！
冇嘢同你講！
出去玩完女人仲有乜嘢好講，我同你講呀，天佑都要俾返我地呀，你有資格做人老豆呀？」

「媽，街嚟架！」
靜悠見到桂姨大叫，立即上前制止

可勇：「靜悠，阿栽同我講左，佢知阿Kay呢個人呀，仲有邊個會同佢講，唔係你表哥仲有邊個？我真係俾佢陷害架咋。」

桂姨：「陷害？你唔做嘢又係陷害呀？你要我個女憂柴憂米又係陷害呀？你啲咁既人廢話連篇，唔好再搵我個女呀！」

靜悠：「你走先啦，阿媽咁樣你仲想點傾呀？」

可勇：「我講多句！
講多句！」

「你再唔走我就報警。」
突然有第三個人由大堂裡面，可勇一望之下，怒火又突然之間倍數上升，呢個人，就係潘志龍。

桂姨：「龍仔，你嚟就啱喇，而家就報警啦，佢嚟搞事呀！」

靜悠：「媽呀，妳唔好成日話報警啦。」

「桂姨我嚟處理，薛可勇，你過嚟。」
潘志龍指指可勇，然後走到去大堂既一側。
可勇望見潘志龍包紮住既手，知道佢地隨時會用呢一樣嘢嚟要脅自己，只好跟隨潘志龍既意思行過去。

潘志龍離遠望住靜悠笑一笑，示意佢會處理好整件事，靜悠無奈，只好點點頭。
但呢個舉動俾可勇望喺眼入面，心入面覺得非常唔舒服。

「你條友仲敢嚟搵靜悠既？真係唔怕我報警拉左你條死監躉？我話你知，唔係靜悠果晚求我唔好報警，你而家喺荔枝角食緊晚飯喇。」
潘志龍刻意裝住笑容，壓住聲線咁同可勇講。

可勇：「你搵條女去影我相，都係想我同靜悠離婚，你到底想點？」

潘志龍：「係呀，阿Kay係我叫，霜霜都係我搵人叫佢埋你地身，邊個叫你咁蠢，幾個星期唔夠就俾我影到啲咁既相？我想點你唔使理，總之靜悠已經應承左桂姨一定唔會再同你一齊，桂姨同我先唔搞大件事。
我同靜悠將來會有乜嘢，連我自己都唔係好知，我只係知你要有咁遠走咁遠。」

可勇：「呢單嘢我一定你Stopla。」

潘志龍：「你唔好諗住又搵乜嘢球哥洗橫手，我有乜嘢事你都唔會好過，果晚你真係以為我唔夠你打？靜悠喺度我點會同你打？我隻手幾個星期就好返，但你就乜都冇哂，你點同我玩？」

潘志龍一路細細聲向可勇講出自己陰謀，可勇一直好嬲咁望住佢。

潘志龍：「仲有呀，連天佑我都會幫靜悠搶返，我要你第時搵人同你擔幡買水都冇，哈哈。」

潘志龍講完就轉身走返去靜悠同桂姨身邊，可勇腦入面就不斷重播住潘志龍果一句說話…

「連天佑我都會幫靜悠搶返…連天佑我都會幫靜悠搶返…連天佑我都會幫靜悠搶返…連天佑我都會幫靜悠搶返…連天佑我都會幫靜悠搶返…連天佑我都會幫靜悠搶返…」

要忍…可勇同自己講要忍，自己已經衝動過好多好多次，如果呢次再喺靜悠面前出醜，所有事都會玩完，可勇叫自己忍，但係…就係眼前呢個人將我身邊既所有事都摧毀，係佢搵人嫁禍我，係佢一心要搶走靜悠，而家仲同我講要搶走埋我個仔…我點可以忍？我忍唔到，我薛可勇忍唔到，如果呢一刻我都唔出聲？我仲係一個男人？

「潘志龍！」
可勇又再一次失控，隨手執起一支垃圾筒旁邊既木棒就衝過去潘志龍身邊，右手正準備全力向潘志龍膊頭打落去既時候，一個人將可勇狠狠咁拉停，係薛可正。

「停手呀可勇。」
可正拉住可勇大叫。

可勇：「哥…」

見到可正，可勇先稍稍定神，回頭一望，已經見到靜悠用一對怨恨既眼神望住自己。

靜悠：「你真係冇得救，薛可勇。」

桂姨：「一早就話佢呢種人冇得救架啦，又窮又唔俾心機，男人老狗冇啲大志，仲學人娶老婆生仔，搞掂自己自啦廢物！」

桂姨盡情既侮罵，令到附近既人都用奇怪既眼神望住可勇，令可勇一時間唔知可以點做。

可正：「喂，妳講乜呀？」

桂姨：「你係邊個呀？」

靜悠：「佢係可勇阿哥。」

桂姨：「原來又係果個種，都唔好人得去邊。」

可正：「妳條八婆收下口啦，佢地兩個一日未離婚呢個都係妳女婿，妳好想妳個孫冇左老豆老母是但一個呀？」

桂姨：「我個女一定會同佢離婚。」

可正：「妳都識講妳個女啦，關妳乜事呀？嫁係妳個女揀，要唔要離都係妳個女揀，我細佬同佢既事幾時到妳插咀？」

桂姨：「佢係我個女，我叫佢做佢就會做。」

可正：「所以咪話妳家教有問題囉，妳好恨妳個女嫁有錢人丫嘛，邊個唔知呀？只要有錢，就算條友係八十歲妳都照推個女埋去，妳恨錢呢樣嘢我地個個都知啦，咁恨錢既不如妳自己都番頭嫁多鑊啦。」

靜悠：「喂，你唔好咁過份喎。」

可正：「我講嘢過份我自己知，但妳阿媽咁樣侮辱可勇妳自己又係唔係可以當冇件事？就算可勇幾窮都係妳揀，而家就算要分開都唔使咁樣去踩人？」

「老婆呀，頭先潘志龍個賤人親口同我講係佢派阿Kay去影我相架。」
可勇突然由可正身邊走上前想向靜悠解釋

靜悠：「呢樣我唔想再聽呀，我講左好多次，就算係有人有心影你，都要你真係同個女仔一齊走先得架，同埋我要同你離婚既原因已經講左好多次喇，係你薛可勇一路冇珍惜我地既感情，我以前同你講既野你要到我走果刻你先話聽到，你先話明，但你知唔知果堆你而家先話明既說話我已經講過好多千次架喇？」

「聽到未呀？走啦！」
桂姨暴躁，竟然邊講邊將可勇推走。

可正：「行開呀，八婆！」

靜悠：「妳鬧我阿媽八婆？」

可正：「搞風搞雨、唯利是圖、把口又賤到咁，我叫佢八婆都算尊稱啦下？」

潘志龍：「你地再唔走我就報警。」

「你屈可勇單嘢未同你計呀，行埋一邊。」
可正指住潘志龍講

桂姨：「鬧我八婆？你阿媽就係八婆，先生到你地兩個呢啲仔！」

「全部收聲！」
可勇大叫，所有人都靜落嚟，望住垂低頭既可勇，可勇呼吸愈來愈沉重，幾下起落之後，再望住靜悠，好認真咁問左一個問題：

「妳係咪真係要同我離婚？」

可勇一問，靜悠一下愕然，潘志龍同桂姨都喺旁邊，靜悠可以點答？思索三十秒，靜悠都交出自己既答案：

「係，我一定會同你離婚。」

桂姨：「天佑仲要跟返我地呀！」

低頭既可勇合埋眼，呼出左一口失望既感嘆，已經再冇任何希望。
可勇轉身，拋低左最後一句說話就離開左。

「我唔會將天佑交俾妳地。」

可勇離開，可正追上去，但好快就已經唔見左可勇既蹤影。
可正立即開車返到去薛家，只係見到薛媽同安兒一臉愁容咁食晚飯。

可正：「媽，可勇呢？」

安兒：「老公，靜悠打俾我，話好大件事，佢仲話…」

可正：「話我鬧佢阿媽？」
安兒點點頭，可正行去可勇既房，但可勇根本未返屋企。
可正：「佢阿媽同潘志龍鬧到可勇好似唔係人咁，果度係佢娘家，周圍都係識既人，佢阿媽咁鬧法根本就係想靜悠同可勇乜嘢關係都冇，女人見得多，咁老咁貪錢既我第一次見。」

「咁你細佬又係錯，點解要咁打人呢？」
薛媽垂低頭，無奈咁講出自己睇法。




可正：「老婆妳同阿媽講哂成件事？」
，安兒又點點頭，反觀薛媽就沒精打釆咁望住天佑。

可正：「媽，可勇有錯我自然會教，但冇可能俾佢地當街當巷咁侮辱。
老婆妳同靜悠講，叫佢阿媽唔好開口埋口都話要返天佑，天佑姓薜，點都係要跟我地。」

薛媽：「頭先可勇打過電話俾我，吩咐我以後唔好俾靜悠帶天佑出去，就算要睇天佑都喺屋企。」

安兒：「但靜悠果邊都係話要拎返天佑。」

可正：「媽，到時靜悠上嚟妳打電話俾我。」
薛媽望望可正，好似有啲不明所以既意思，安兒亦都有同樣既疑問：「老公，你打算做乜？」





可正：「無論可勇點錯，我都應該好似以前阿爸咁講，保護左佢先，返到屋企，我會慢慢同佢講，而家靜悠身邊有潘志龍同佢阿媽俾意見，呢一段婚姻已經唔係佢地兩個人既事，天佑係可勇最重要既嘢，無論如何，我都唔會俾佢地搶走。」

薛媽聽到呢番說話之後，覺得非常感動，因為佢好似見到可正同可勇爸爸薛天來年青時候既果一份氣魄。
但安兒感覺冇薛媽咁深，因為佢從來都冇見過呢一個老爺。

突然…

「點解要搶我呀？」
三個成年人既討論，被呢把童真既聲線所打破，三人目光都不期然咁望住天佑。

點解要搶？可正被天佑呢個問題提醒，點解咁大件事都冇人先去理天佑既感覺，只係記得成人世界入面既恩怨？





可正抱起天佑，問左一個好唔應該但又必須要問既問題。

「天佑，話阿伯知，你鐘意媽咪定爸爸多啲？」

「……
爸爸媽咪。」

「只可以揀一個。」

「爸爸媽咪。」

「點解你會咁講？阿伯話揀一個喎。」

「因為媽咪話，我地係一家人，去邊度都要帶住爸爸媽媽。」

【Forever內】





「可勇，你仲唔肯返屋企？」
漆黑既房入面，球哥大聲咁問可勇，但可勇冇出聲，只係繼續訓覺。
「你成晚冇返屋企，電話又唔聽，可勇你搞乜呀？」

聽見球哥既問題，可勇慢慢咁坐起身，用手拍一拍自己既後腦，然後望住球哥，可勇腦入面諗，應唔應該將阿栽既提醒向球哥講？

但如果講左出嚟，可勇唔知道會對阿栽有乜嘢影響，最後可勇決定唔講出嚟，反正可勇搵球哥仲有其他原因。

可勇：「球哥，我想搵錢，任何嘢我都做」
包括之前我唔肯做既而家都冇問題。」

「點解突然間咁諗？」
球哥擺出一個狐疑既樣，可勇冇逃避問題，反而更加直接咁答球哥：「我可能要打官司要用好多錢。」

「好，可勇你上次冇爆我出嚟，講成班入面我一定最信你，呢兩日我就帶你去認下地方先，好冇？」
照球哥既態度去睇，佢的的確確係非常信任可勇。

「多謝球哥。」





球哥：「唔使多謝，我肚餓呀，叫埋全孝佢地去食嘢。」

就係咁，球哥一行人就去左附近一間餐廳食飯，飲飽食醉之後大家就各行各路，可勇扶住醉醺醺既球哥準備返去Forever。

「可勇你唔使扶我，我得！
我得呀！」
球哥大聲咁叫，但可勇冇理到佢，繼續扶住球哥一直行。
突然球哥推開可勇，衝入一條後巷之中，可勇大驚，一路追住球哥，轉角過後，可勇見到球哥除左條褲，走入後巷解決。

可勇：「球哥，俾你嚇死呀。」

球哥：「老喇，冇端端急尿急得好緊要，哈哈。」

可勇：「你同我講句嘛，嚇死我。」

「下次講，下次講，哈哈。」

兩人講笑既時候，完全唔發覺後巷既尾處有幾個人慢慢移近，手上，每個人都有一把非常鋒利既武器-開山刀。





危機逼近，但可勇同一身酒氣既球哥依然未發覺，球哥小解之後，跌跌蕩蕩咁行返去後巷既入口打算離開。
「球哥，我扶你。」
可勇行近想扶住球哥，但球哥拒絕。

「自己飲得咁醉，唔通次次有人扶咩…我自己行啦。」
球哥一路行。
一路細細聲咁講。

「球哥你講咩？」
可勇唔明白

球哥：「老實講，上次打到你入醫院果單嘢，我真係以為你唔會再同我講嘢，果一下，我知你有心幫阿麻擋。」

「球哥…」

「我明喎，你同佢地兩兄弟係世交，你唔想兩邊都不是人，寧願咁樣硬食我一嘢…証明你係一個講感情既人。
我睇咁多年人冇睇錯，講得感情既人，點都唔會出賣人，所以我決定俾你跟我盤生意之前，想同你講一樣嘢。」
球哥停步，望住可勇講。

可勇：「球哥想講咩？」
球哥沉思左一陣，好似唔知道點開口咁，可勇冇催促佢，只係喺一邊好安靜咁等。





「你老死阿栽既兄弟件事……」

球哥點起一口煙。

可勇：「森仔？」

「係…其實佢大佬講既嘢係事實，當日係我害到佢咁…」

球哥停頓左一下，然後繼續講：「我唔係想咁，但如果唔自保，我諗我要坐監坐到而家…我唔安樂左好多年。」

影響兒時好友一生既大事真相終於曝光。
可勇一時間唔知可以有乜嘢反應，佢只係望住球哥一步一步咁慢慢向後巷入口行過去。
睇住球哥既背影，可勇覺得球哥好似背負住好多包袱，但可能好似球哥咁講，人所做既錯事，始終都要由自己負責。

可勇愕視左球哥幾秒，又回復心神打算上次扶住球哥，呢個時候，球哥既前面突然走出四個人，四個用飛虎隊頭套掩飾自己真正身份既人。
球哥一望，江湖既嗅覺令佢知道呢四個人來意不善，下意識轉身就走。

「可勇，走！」
球哥大叫，兩步已經跑過可勇身邊，不過可勇依然處於一個未定神既狀態，見到果幾個人一個箭步已經追上球哥。

其中一個刀手速度非常快，一刀，向球哥既背脊斬落去，距離可勇唔夠兩呎既身邊狠狠咁斬落去。

「噗」

可勇望住整個畫面，首先聽到呢一下好奇怪既聲，奇怪既原因，係因為我由細到大睇任何電影入面，黑幫既廝殺中都唔會聽到呢一種聲音。
球哥中刀之後冇大叫，只係好狼狽咁撞左埋牆邊，可勇望住球哥中刀既位置，見到割開既衣料上面冇任何血漬，可勇再仔細望，見到一堆白色既脂肪慢慢由傷口浮出，然後先見到球哥既血開始好快好多咁噴出嚟。

可勇呆左，自出娘胎之後佢都未試過近距離見到咁殘忍既事，年輕時所做既極其量都只係一堆小錯事，目的只不過係一千幾佰，又或者係洩下心頭之忿，從來冇諗過會見血。

球哥被斬呢一幕，完完全全震懾左可勇既心靈，佢好驚，但同時可勇都係男人，一個有義勇心既男人。
可勇想衝上前，拉開球哥又好，踢開刀手都好，總之佢唔想再俾自己見到球哥再捱第二刀。

當可勇衝上前一刻，另一把開山刀出現，但出現既地方，係可勇既頸上面。
一把又鋒利又冰凍既刀貼住可勇既後頸，可勇立即唔敢郁，因為佢唔會懷疑呢班人既冷血程度。

「我接到Order，要買起呢個光頭佬對腳，其他人唔阻住我既話，我唔使做咁多功夫，如果唔係，我唯有買一送一。」

刀手既說話清楚不過，可勇唔敢再郁，只係白白望住球哥一路向前跑，而另外兩個刀手一路後面追。
最後，球哥走到去後巷既盡頭，無路可走既情況下，球哥執起地上面鐵枝意圖反擊，但好快就俾兩個刀手攻陷，可勇唔忍心睇，只可以一邊全身發震一邊垂低頭，由開始時聽到球哥好細聲既怪叫，到最後只係聽到刀手用刀斬落球哥時既「噗」
「噗」
怪聲。

可勇覺得個頭好暈，合埋眼覺得天旋地轉咁，當佢好努力咁再睜開眼果時，旁邊既刀手已經走哂，整條後巷，就只係剩返一條血路，仲有垃圾堆入面，滿身鮮血既球哥…

可勇報警，救護車同警察好快就嚟到，可勇被警方帶左返警署問話，好多人都懷疑，點解一齊離開既兩個人，一個會俾人斬到滿身血，而另一個就安然無恙。
可勇如實咁講出嚟，警察同可勇落完口供之後就帶左佢去醫院驗傷。
當可勇踏入醫院果一刻，佢見到以高榮同全孝為首既一班人都集結喺同一間醫院入面。

全孝見到可勇，第一時間跑過去可勇身邊。

「勇，你有冇事？」
全孝問

可勇：「我冇，球哥點？」

全孝：「仲搶救緊，刀刀都落腳，唔似想攞命，但失血好多。」

呢個時候高榮都發現左可勇。

「可勇，係乜嘢人斬球哥？點解你一啲事都冇？」
高榮衝向可勇問

「我唔知…」

可勇答高榮，但講出答案既同時，可勇知道自己既懦弱，所以唔敢直視高榮，呢個舉動，令高榮懷疑。

「喂，佢要去驗傷，全部行開。」
負責帶可勇去醫院既警察，叫全孝一班人散開後就帶可勇去左驗傷。

球哥搶救左三個鐘頭之後，傷勢終於變為穩定，手術室外既門生都好緊張咁追問醫生，唯獨是可勇一個，只係敢遠遠咁望住手術室，唔敢走近半步。
可勇覺得，如果當時自己再勇敢啲，球哥可能唔會傷得咁重。

最後可勇自己一個離開左醫院，之後，佢冇再接觸過球哥呢班人。
球哥醒返之後，向高榮佢地解釋當時既情況，眾人聽到之後，亦都再冇懷疑可勇。
而球哥被斬一事，江湖人都一口咬定係潮哥做，不過潮哥一直都冇作出任何回應，最後整件事始終都係不了了之。

全孝打過好多次電話俾可勇，但可勇都冇接，可勇知道全孝既目的，而全孝就唔明白點解球哥為可勇解釋之後佢依然會突然間消失，而真正既原因只有可勇自己先知道。

可勇接受唔到呢個江湖，亦接受唔到自己既懦弱，原來當自己面對真正既江湖時，自己既表現可以係咁怯懦無用，我仲憑乜嘢可以再喺呢個地方生存？

可勇走返屋企，打開門就望見天佑同薛媽準備出街，薛媽見到可勇一身都係血，就好緊張咁問可勇發生乜嘢事，可勇向薛媽講出整件事，薛媽立即嚇得滿面都係眼淚，拉住可勇既手不斷咁喊。

天佑：「嫲嫲，點解妳喊呀？」

薛媽搖搖頭，可勇摸摸天佑既頭，示意叫天佑唔好再追問。

可勇：「媽，我唔會去果度做嘢，你放心，我呢個星期就搵工。」

薛媽：「真既？好呀好呀。」

可勇：「唔想妳地再擔心，對唔住。」

薛媽：「係呀，頭先靜悠打俾我，佢話會叫律師樓俾份離婚書你簽，仲有佢知你唔會俾返天佑佢，佢會同你爭撫養權，但法庭判之前天佑會跟住我地先。」

「由得佢，佢想點就點…」

可勇望住天佑，無奈咁嘆一句。

好快就半年之後…

就喺球哥被襲之後半年既一個朝早八點，

「仔，起身，返學喇。」
可勇拍拍天佑，然後又跑返入廚房處理佢既早餐，

「爸爸我好眼訓…」

天佑勉強咁坐起身，

可勇：「你點會唔眼訓？嫲嫲話你睇卡通片睇到唔願訓，床尾有衫，快啲自己換。」

半年後既天佑已經三歲有多，返左幼稚園已經接近半年，基本自理已經非常純熟。
可勇拎住早餐出大廳既同時，天佑已經著好校服…既一半。

「爸爸，扣鈕…」

天佑跑到去可勇面前，

「教極都唔識，你渣到死，仲有衫袖都未整好。」
可勇邊替天佑整理校服邊講，

天佑：「我高音手整好左，但係低音手整唔好。」

可勇：「我成日教你彈琴先會講高音低音，平時生活我地要叫左手右手，唔係個個明你講乜，知唔知呀？」

「知。」

「快啲去食早餐啦。」

「爸爸我低音腳都未拉好，高音腳我自己拉好左喇。」

「我都話平時生活要講左同右呀。」

「你話手之嘛。」

「……
食早餐啦…」

食完早餐，可勇開車送天佑返幼稚園，泊好車，兩父子喺非常好天氣既情況下大家手拖手慢慢行到去幼稚園既門口。

「天佑，今日乖喇要。」
距離學校一百米左右，可勇會任天佑自己一個行返學校，希望可以慢慢訓練佢既獨立性。

「知道，再見爸爸。」

望住天佑一步一步走入幼稚園後，可勇打算離開，咁啱天佑既班主任張老師叫停可勇。

「天佑爸爸，下星期我地有個家長日，之前發過通告但天佑仔冇交返嚟，果個家長日係講將來小學既選校問題，都幾緊要，希望爸爸媽媽都可以一齊出席，唔知你同天佑媽咪會唔會出席？」

可勇：「哦好呀，我冇問題。」

「咁天佑媽咪呢？」

「天佑媽咪？或者我問問，我再答妳，唔該哂，張老師。」

可勇向張老師道別後轉個身，打開電話入面既Whatsapp，將家長會呢件事向靜悠問一次。
冇幾耐，收到靜悠既回覆

「你去唔去？如果你去我就唔去。」

望住靜悠既回覆，可勇並無太大反應，只係隨手咁回左靜悠一句

「妳想去就妳去，妳唔想就我去，今晚覆我，再見。」

呢個就係佢地兩個前度夫妻近半年既相處方式，有可勇既地方就唔會見到靜悠，而靜悠出現既地方，可勇就會消失。
靜悠依然有接送天佑返學放學，但每次可勇都會故意用工作避開，有時甚至等靜悠陪天佑返薛家食完晚飯離開之後可勇先返屋企。

自從上次靜悠娘家樓下果件事之後，可勇已經冇再見過靜悠，就連簽分居協議書，佢地都係分開上律師樓簽。

五個月前，可勇將靜悠以前擱置左既網店從新經營，呢五個月來生意有增冇減，令可勇既經濟情況慢慢回穩，亦令可勇既生活有左一線新既曙光。
每日接送天佑然後再到郵局寄出貨物俾客人已經成為可勇既習慣，每次完成工作之後，可勇都會自己一個人去到發發食早餐打發時間。

另外，Forever既所有事可勇已經冇再關心，只係偶爾從全孝打嚟既電話入面知道，球哥康復之後已經右腳依然要用拐杖，所以最後都係決定唔再理江湖事，所有既生意都交由高榮接手，而全孝就成為左高榮既左右手。
而霜霜同阿Kay既事可勇亦都冇再追究，所有事已經成為定局，可勇甚至單方面覺得靜悠而家已經同潘志龍係一對，儘管呢個講法並無任何憑據。

可勇，只係想安穩地，將自己完完整整咁抽離出以前既世界。

另一邊，身處公司既靜悠，望住電話，正考慮緊點樣安排天佑既家長會，呢個時候潘志龍走入靜悠既房。

靜悠：「係呀，下星期個會我唔去得唔得？」

潘志龍：「個客好大架喎，點解唔去？」

靜悠：「天佑升小學既家長會，我想去。」

潘志龍：「而家先低班咁快講升小學？叫薛可勇去咪得囉。」

靜悠：「我想自己去，第時天佑揀小學時可能已經跟返我。」

潘志龍：「咁我陪妳去。」

靜悠：「唔使，我咪講過私事我自己處理得囉。」

潘志龍：「咁我都係天佑表舅父嚟丫嘛。」

靜悠：「你去開會啦，就咁話，我去搵阿栽傾嘢。」

撇開潘志龍，靜悠行入阿栽既房，呢半年嚟阿栽既發展亦不過不失，事業慢慢穩定落嚟，但當中亦有包括靜悠既提攜。
靜悠行入房後閂埋房門，然後好細心從落地玻璃留意潘志龍返到自己既房間。

阿栽：「阿悠，做乜呀妳？」

靜悠：「栽，知唔知道薛可勇最近既生活係點？」

「下？點解妳會問我既？妳成日有上去睇天佑架。」
阿栽好奇咁問。

靜悠：「我冇問我奶奶薛可勇既嘢架喎，佢亦唔會主動講。」

阿栽：「咁妳而家又問？」

靜悠：「好快就嚟第一次上庭打天佑果單撫養權，我想知佢果邊咩情況。」

阿栽：「其實我就算去同以前班朋友踢波，佢地兩兄弟知我到佢地都唔會到，我又唔會故意去問，所以我都唔係好清楚。」

「我聽安兒講，薛可勇早幾個前已經冇再同果班爛鬼一齊，以前叫佢唔好做佢就死都唔聽我講，而家一同我離婚就唔做，都唔知係唔係識左新女。」
靜悠繼續佢試探式既問題，但語氣中，明顯知道靜悠並冇聽過球哥遇襲果一件事，順理成章地亦唔知道可勇係為左乜嘢原因而離開Forever。

「喂，我真係唔知喎。」
阿栽繼續佢既機械式回答。

靜悠：「咁算啦，當我冇問過。」

靜悠離開阿栽既房間，門關上之後，阿栽立即撥內線到潘志龍既房，然後將靜悠問既問題向潘志龍講一次。

阿栽：「志龍，上次球哥件事靜悠一直都唔知？可勇上哂差館，可正同安兒冇可能唔講架。」

潘志龍：「我冇講，佢地兩公婆點解唔講我就唔知，總之我地唔好出聲，靜悠就唔會知件事，薛可正佢地要講就一早講左，仲有阿Kay同霜霜單嘢你都記得唔好漏口風俾靜悠知。」

「得啦，我識做架喇。」
阿栽敷衍咁應左潘志龍一句，但事實係阿栽上次電話入面曾經向可勇透露過自己知道阿Kay呢個人既存在，當時阿栽向可勇講出呢個實情既理由係，佢知道球哥即將會遇襲，所以唔想可勇會被牽連，希望講呢樣事實，令可勇知道事情既嚴重性，可以提高戒備。

潘志龍：「係呀，今個星期我可能上深圳幫個客拎錢落嚟戶口，你叫潮哥搵定幾個人陪我去。」

阿栽：「次次上去都要搵潮哥果邊既人幫手，又唔係唔使車馬費，如果個客穩陣既就唔好叫啦。」

潘志龍：「叫幾條友陪我上咪最多俾返三幾千佢地做水腳，我今次個客唔穩陣架，上次輸左佢三十萬已經喺電話俾說話我聽，一陣我上到去挾住我我就大件事？搵多幾個人陪我條命安全好多，你都知上面班人冇性架啦。
仲有呀，俾多小小著數潮哥佢地果邊打下關係都唔知幾好，你睇下，自從上次佢搞掂左球哥之後，我地呢幾個月合作得幾愉快，唔係你勸住潮哥，我叫佢連薛可勇都斬埋添呀。」

阿栽：「上次單嘢你仲好講，潮哥一早都話目標係垃圾球一個，你喺隔離不斷加把口叫佢搞埋可勇，佢地同可勇兩兄弟由細識到大架，如果你真係想泊佢碼頭就唔好再亂講嘢。」

潘志龍：「有乜問題呀？又唔係俾唔起錢，呢類咁既江湖大佬咪又係為錢，我俾夠三佰萬佢睇下佢同唔同我傾。」

「你鐘意咁諗就咁諗，總之靜悠而家開始問可勇既事，無論係垃圾球定係阿Kay件事，你自己執生，我就冇咩所謂，最多都係俾佢嬲我，但你追左佢咁耐都係得個吉，如果佢知道埋你喺度搞咁多小動作，我都唔知佢會點鬧你。」
阿栽提點潘志龍。

潘志龍：「得啦，而家佢同薛可勇婚都離左，我追唔追到都係遲早既事，加上佢喺我呢度個個月搵十幾萬，就算佢想走，佢阿媽都唔俾佢走啦。」

阿栽：「你條友都真係幾毒，所有人既前途後路都俾你計過哂。」

「多謝你讚我，唔講住，係咁先。」

內線掛斷，阿栽面上閃過一丁點愁容，原因係佢擔心潘志龍有可能隨時對付可勇，亦即係話，阿栽對可勇既仇恨，已經隨住球哥得到應得既懲罰而慢慢退減。

半年光景，原來好多人同好多事已經不知不覺中發生轉變，而當時人並唔知道。

蘭桂坊‧夜

「下？妳咁同佢講？咁佢點呀？」
詫異大叫既係安兒。

美寶：「我咪同佢講其實我想同佢一齊…又係上次妳教既？」

安兒：「我講下咋，我點知妳會咁勇呀美寶姐？」

「咁最後點呀？」
靜悠坐一邊冷冷咁問。

美寶：「佢話…佢都係…」

「哇！
之後有冇去開房？有冇有冇？」
安兒大叫

靜悠：「喂，妳傻左咩梁安兒。」

安兒：「靜悠姐，我地而家聽緊一個可歌可泣既動作加愛情故事呀，唔加小小氣氛點得呀？美寶，妳繼續講。」

「跟住佢話佢都係，但係佢而家專心返大陸發展，唔想講兒女私情喎。」

「唓！
九唔搭八！」
靜悠帶有不屑咁講。

安兒同美寶都同一時間向靜悠投以奇怪既眼光，安兒：「妳使唔使咁大反應呀？M到呀妳？」

靜悠：「咁啲男人係丫嘛，又話鐘意又唔俾心機，而家美寶都開埋聲，又用返大陸做嘢嚟拖住人，如果唔得你就唔好同人講鐘意人啦。」

美寶：「佢都冇叫我等，佢話只不過係我都表明左心跡，佢都想講清楚佢感覺俾我知…」

靜悠：「講完又點？講完又唔做不如留返啖氣搵下錢好過啦。」

「咁佢都…」

美寶想再同靜悠爭辯，但安兒用手輕輕拍美寶手背示意停止。
安兒：「講男人使乜講到咁認真，講下一陣去邊度買衫仲好啦。」

靜悠：「我唔去喇，仲要返一返公司。」

安兒：「妳使唔使咁忙呀？」

靜悠：「做金夜晚睇市妳都知架，我阿媽又話想夠首期就買樓，天佑返嚟我又要一筆錢準備，唔搏點得。」

「哦。」
每逢涉及天佑既話題，因為身份既問題，安兒都會輕輕帶過。

「咁我同美寶行先喇。」

「好啦，拜拜。」

安兒同美寶離開後，美寶帶有小小不滿咁向安兒投訴靜悠剛才既態度。
美寶：「我講我既事之嘛，佢使唔使咁大反應呀？我都講左宣奇唔係呢個意思。」

「妳由得靜悠啦。」
安兒笑一笑。

「佢到底做乜事？」

安兒：「佢已經半年冇見可勇，就算係之前幾嬲既事，而家都已經冷靜好多。
我奶奶話，近呢兩個月靜悠每次上返佢地屋企睇天佑，都會好留意可勇房入面既事物，有時仲會有意無意咁問天佑關於可勇既事。

天佑官司差唔多要開始審，嚟緊又要查戶口又要家訪，靜悠知道一定有排煩，到左真正判天佑撫養權果日，亦都係佢地兩公婆感情了斷既一日。」

「唔明，咁關我同宣奇咩事？」

安兒：「死蠢，佢頭先都唔係鬧宣奇，佢鬧可勇呀。」

同一晚，可勇入睡之前，收到靜悠Whatsapp傳嚟既訊息。

『家長日果日我去，到時我會一早接佢。
』

可勇收到訊息後，立即回覆靜悠：

『冇問題，果日我叫阿媽同天佑喺屋企等妳。
』

訊息發出，可勇望住靜悠Whatsapp上面既狀態由上線中變為最後上線時間，心入面有一種戚戚然既感覺。
正當可勇準備放好電話入睡既時間，突然見到靜悠既狀態再變返做上線中。

唔知邊度嚟既好奇心，令可以一直望住靜悠上線中呢個狀態，一眼都冇離開過，突然靜悠既狀態變成

輸入中…

三秒後，靜悠再次傳嚟一個訊息：

『勇，可唔可以傾一傾？』1:23

1:24『妳講。
』

『坦白講，論家庭環境同經濟，天佑都比較適合由我去湊，我想問你，你可唔可以放棄撫養權將天佑交返俾我？你將來想幾時睇佢都可以。
』1:26

1:28『就係咁？仲有冇其他嘢想講？』

『法庭一定會將我地既背景同資料都拎出嚟衡量下邊一個比較適合天佑，如果係咁，你以前坐監既事一定都會公開，天佑已經大個，佢知道後會好奇，會問，對佢一定有影響。
』1:31

1:32『呢一樣我知道，我都想俾天佑知道，邊一個人做錯事都要受罰，就連爸爸都唔例外。
』

『唔係知唔知道既問題，係佢會俾小朋友睇少會俾人笑。
』1:34

1:35『我會盡力去做好自己，亦都會同天佑講，唔係每個人做錯事都有機會改過，悠，我知妳想講乜，但妳亦都知有好多嘢係唔可以改變，例如我想要天佑既撫養權咁，希望妳明白我。
』

『點解你唔為個仔諗下？點解你做嘢一直都唔為個仔諗？』1:37

1:41『家長會果日妳記得準時接天佑啦，我訓喇，早抖。
』

家長日前一晚，靜悠如常咁留喺公司做單，呢一晚既金市係果一年金市單晚升幅最大既一晚，靜悠研究完圖表之後，走出外面向一班下屬提出指示。

「我睇過圖表，應該會仲有支大陽蠟會補番之前個裂口，今晚我建議大家睇渣貨多啲，如果想沽都冇問題，止蝕一定要做好，唔係一棍打爆個倉你地自己有排同個客解釋。」

「知道yoyo姐！」

靜悠返入房，其中一個啱啱入職冇幾耐既員工Chris敲敲靜悠既房門。

「Chris？點呀？你今日第一日個倉做嘢，睇升定跌呀？」
靜悠擺出一個友善笑容，呢個係金市通病，假面孔永遠比其他行業都多。

Chris：「yoyo姐，我睇升呀，但我都做左止蝕位，我係想問下，我而家見個金市都係幾蚊上落，乜真係會下爆倉咁恐怖架咩？」

「哈哈。」

Chris：「yoyo姐點解笑？」

靜悠：「講樣嘢俾你聽，幾年前我喺宏訊做果時，有一晚又係好似今日咁行大單邊，我自己手頭上有幾個倉都做得好小心，果時我……
有一個男同事，拎住果堆倉都唔少錢架，咁啱佢屋企有事，又係等錢用，就搏大霧有幾多手就沽幾多手。

開頭個市跌左兩蚊，佢果堆倉已經賺錢夠轉身，點知佢又貪心，我叫佢走佢又唔走，最後個市調頭，一針升左差唔多二十蚊金上去，最後個傻佬所有倉都爆哂，坐左喺度發呆，我記得我當時坐佢隔離，一齊陪佢發呆…原來咁又幾年…」

Chris：「點解妳會陪佢一齊發呆？」

靜悠：「果時覺得佢好型，又老實，見佢爆哂倉咁唔開心咪陪下佢，哈哈。」

Chris：「之後點呀？」

靜悠：「之後咪係你而家要出去做嘢囉，隻金開始行喇出去睇住啦。」

「哦哦，知道。」

當晚，金價單晚升左差唔多二十五蚊金，喺靜悠既提點之下，好多有倉既同事都損失有限，除左一個人…

當晚因為病傷既關係，阿栽沽貨之後因為藥力既影響而喺自己房入面訓著左，起身既時候，手上所持有既所有倉都已經爆哂。

一個鐘頭後，會議室內。

「栽哥，你有冇搞錯呀？果幾個倉係大陸一個高官個仔架，我叫你幫我睇住，你同我幾下玩爆佢？」
拍枱大叫既係潘志龍，從佢面上既醉意嚟睇，佢應該係收到阿栽爆倉既消息先喺某一間娛樂場所趕返嚟。

「對唔住。」
阿栽低頭，內疚既心當然有，但最大原因都係因為帶病在身。

潘志龍：「你冇睇過套台劇呀？如果對唔住有用既咁呢個世界仲要差佬嚟做乜呀？你條死蠢係唔係講一句果堆倉就會冇爆呀？」

「表哥，唔係太過份。」
靜悠從後面拍拍潘志龍。

潘志龍：「過份？我唔覺得自己過份喎，蠢人唔鬧得呀？你條咁既傻仔，唔識炒金去倒屎啦！」

阿栽：「龍，你飲大左，果堆倉我自己同個客傾返。」

「龍你老尾！
叫我潘生呀，你傾？你乜嘢身份呀？你有資格傾咩？」
潘志龍基本上已經完全冇正常意識，只係用無靈魂既眼神不斷對住阿栽狂鬧。

「夠喇潘志龍！」
靜悠知道再唔制止件事就會愈嚟愈嚴重，決定先停止潘志龍既狂態。

潘志龍：「喂！
停乜呀？我講錯呀？」

靜悠：「你冇講錯，但你最好收聲！
阿栽，你走先，我搞掂佢。」

阿栽離開座位，背住潘志龍同靜悠一路走出門口，耳內仍然聽到既係潘志龍不斷既無意識羞辱，但阿栽亦都明白，潘志龍講到底都係佢既老闆，知道佢根本唔係正常狀態下，就算佢口出狂言點樣去鬧阿栽，阿栽都覺得可以原諒。

呢個諗法維持到阿栽差一步就行出門口果一刻，佢聽到一句佢絕對唔可以原諒既說話。

「同得薛可勇一齊大邊有好人架，唔係當養隻狗嚟玩薛可勇，你骨頭都冇得食呀！」

聽到潘志龍極其過份既一句侮辱，阿栽立即轉身，雙眼一直好嬲咁望住潘志龍，靜悠立即跑到去阿栽身邊大力咁將阿栽推出會議室既門口。

「Chris！
入去扶住潘生先，阿栽，我同你出門口，你返屋企先。」
靜悠邊拉住阿栽一路行一路講。

阿栽：「潘志龍好過份。」

靜悠：「我知，佢飲醉左就係咁，聽日佢就冇嘢。」
阿栽冇理靜悠既勸阻，甩開靜悠隻手就自己一直向公司大門離開。

阿栽愈行愈快，然後自己推開大門離開，

「話佢知，物極必反呀。」
呢句係當晚阿栽離開之前既最後一句說話。

靜悠返到去會議室，發覺潘志龍已經進入深層次睡眠狀態，就隨便叫下屬報置好一個位置俾潘志龍過夜，然後靜悠就準備返屋企。
因為第二日就係天佑既家長會，靜悠唔想遲到。

「咦，係喎，聽日佢仲要開會。」
靜悠記得潘志龍第二日有一個好緊要既會要開，於是拎起潘志龍既電話去為佢預設一個鬧鐘。

「表哥，你電話幾多號密碼呀！」

「1221呀！
咪嘈啦！」

「唔飲得學咩人飲呀。」
靜悠打開潘志龍既電話，想設定鬧鐘既時間唔小心將相薄打開左，走入靜悠眼簾既係一張好多年前靜悠同潘志龍屋企人既家庭照。
家庭照引起左靜悠既興趣，然後佢一張一張咁翻過去睇，突然翻到去一頁，一張非常痛恨而又熟悉既相出現喺靜悠面前，靜悠想再望兩眼既時候，潘志龍既電話突然響起。

「喂，潘生呀，盤房呀，今晚有小小數要你核對番。」

「我係yoyo，潘生唔舒服，聽日先打俾佢。」

靜悠收線之後，潘志龍突然清醒坐起身：「邊個搵我？」

「冇人搵你呀，你訓啦，我幫你較好鬧鐘喇，聽日記得起身。」

潘志龍被電話聲嘈醒，所以靜悠冇再睇落去，幫潘志龍打點好之後就離開公司，但腦入面依然諗唔明潘志龍電話入面點解會有果張相…

半年前可勇帶住霜霜離開Forever既一張相。

第二朝，靜悠提早去到薛家，按門鐘之後，開門既係薛媽。

「奶奶。」

「靜悠妳嚟就啱，天佑個衰仔仲唔願起身，我有個長途電話要講，妳叫醒佢好嘛？」

「好呀，我去叫佢。」

靜悠行到去可勇既房，企喺半掩既房門前果一秒，五味紛陳。
半年嚟靜悠都刻意逃避走入呢間房，目的係唔想自己離開時有一絲牽掛同猶豫，講到底同可勇幾年既日子都唔係白過，當中都有唔少既開心回憶。

直到半年後，靜悠認為自己已經真真正正走出呢個狀態，佢覺得自己可以面對，佢輕輕力咁推開門，眼前既景像令靜悠嚇左一跳。

全間房既佈置同整齊程度同靜悠離開既時候一模一樣，除左牆上面有一幅好大既黑布掛住之外。

靜悠轉左一圈觀察整間房有冇細小既變化，發覺真係同半年前一模一樣，連自己鐘意食既朱古力都放左喺度，可勇仲好有心思咁將食完既朱古力包裝紙用一個玻璃樽放好，令靜悠感受到，可勇優點既呢一面。

靜悠好快咁幫天佑換好校服，然後食過早餐就出發去學校，但過程中薛媽都係一面憂心咁喺自己既房入面傾長途電話。

去到家長會，雖然靜悠只係休息左幾個鐘頭，但過程入面依然用紙筆記低家長會入面有關既資料，相比起家長會入面其他一邊聽一邊低頭訓覺既家長，靜悠明顯準備充足得多。
一切一切既原因都係因為自從上次同可勇一齊活動可勇既表現話俾靜悠知，如果連自己都唔為天佑綢繆，依靠可勇係根本冇可能將件事做好。

家長會完結，靜悠故意留低同一班老師傾下天佑喺學校既近況，平時接送放學根本冇足夠時間同空間去了解靜悠想知既事。

「天佑媽咪，我見妳寫低哂啲資料，好好呀，做多小小準備對天佑將來點都好啲。」

「係呀張老師，冇辦法啦，平時我忙，佢爸爸又唔係好識做呢類資料搜習。」

「都唔係呀，天佑爸爸每次有大小既家長會，佢都準備好充足，上次運動會佢仲做埋攝影師幫其他家長同小朋友影左好多相仲每人一套送返俾佢地，好多小朋友都好鐘意佢架。」

「係咩？」

離開幼稚園之後，靜悠帶左天佑去到屯門市中心食飯同睇買新玩具，但過程中，靜悠一直都諗住張老師既呢一番對話。
靜悠覺得可勇呢半年既轉變，好似遠遠超出自己既所想，但令可勇作出咁大轉變既原因到底係乜嘢？係天佑既成長？定係自己既離開？

期間潘志龍打過一次電話俾靜悠，透露自己已經開完會，仲有問靜悠自己前一晚既狂態，靜悠表示帶天佑返薛家後會返公司，到時再慢慢商量。

晚飯之後，天佑開開心心咁帶住自己既新玩具，拖住靜悠一齊行返薛家。
天佑一路長大，識講既說話愈來愈多，所以每一次行同一條回程路，靜悠都有好多新既話題同天佑慢慢分享。

父母同子女既共同心靈回憶其實唔會太多，所以靜悠特別珍惜令行呢段路既時間。

返到薛家門外，按過門鐘之後，靜悠對天佑作出今晚最後一次既提點：

「返去記得聽嫲嫲話，刷牙洗手之後先好訓覺呀。」

「知道喇媽咪。」

門打開，令靜悠驚訝，開門既人唔係薛媽，而係可勇。

靜悠被呢個突如其來既場面影響而呆左兩秒，而可勇就面露笑容咁望住靜悠。

「爸爸。」
天佑鬆開靜悠隻手自己跑返入屋，而靜悠依然係呆呆咁企喺門口。
靜悠：「奶…奶呢？」

「鄉下有一個老人家有急病差唔多過身，阿媽趕火車返左去，係呀，入嚟坐啦。」
可勇禮貌咁側身讓開，靜悠點點頭然後行入薛家。

氣氛非常尷尬，兩個半年冇見面既枕邊人突然再見面，大家都唔知可以用邊一句句字做開場白。
靜悠比較聰明，所以入屋後已經一直跟住天佑，希望可以令尷尬既氣氛緩和。

「媽咪，我要洗白白先訓呀。」
天佑扭計，靜悠無可奈何，只可以就好似以前咁照顧天佑沖涼再抱佢入房訓覺。
過程入面可勇一路都冇出聲，只係企喺一旁隨時等靜悠吩咐佢需要既事。

天佑上床後，靜悠安排好所有事後就向天佑講再見，但天佑依依不捨咁拉住靜悠隻手。
靜悠：「做咩事呀？」
呢個時候天佑突然兩隻眼變得通紅，將之前去玩同買玩具既快樂氣氛徹底改變，然後講左一句靜悠冇預期天佑會講既說話：

「媽咪，點解妳咁耐都冇嚟陪我訓？」

簡單既一句，但靜悠嚟意義係何其重大，懷胎十月生出嚟既兒子唔再係要求玩具或者係食物，而係真真切切咁問一個一直貫穿我心坎既問題，靜悠突然覺得天佑已經長大不少，亦同時被天佑呢句說話所感動。

「媽咪忙，以後有機會就會陪你，好冇？」
靜悠忍住眼淚咁答天佑，天佑：「好。」
靜悠電話突然響起，為免打擾天佑，靜悠跑到去露台接電話。

「喂，悠呀，仲喺姓薛屋企度陪天佑呀？」

「點呀表哥，咪話左我一陣會返公司囉。」

「我問下咋，唔阻妳喇，再見。」

「煩。」
靜悠走出大廳，入房同天佑道別之後，就匆忙咁向坐喺大廳既可勇講再見，呢個時候，薜媽啱啱打開門入屋。

「奶奶，妳返嚟喇？我走喇。」

「咁快走？」

「係呀，公司仲有嘢做。」
靜悠走得非常之快，原因係出於一個感覺，靜悠覺得自己已經唔屬於果一個地方，唔應該用而家既身份去做返一啲以前會做既事。
靜悠一邊沉思一邊坐電梯，行出大閘，竟然見到潘志龍好整以暇咁等緊自己。

「點解妳會嚟架？」

「我順路嘛，上車啦。」

「咁多順路？」
靜悠上車，突然後面有人大叫靜悠既名，靜悠同潘志龍同時向叫聲既方向望過去，見到一個人拎住靜悠既手提電話由電梯追出嚟，係可勇。

見到可勇跑出嚟，靜悠第一時間離開車廂上前用一個最自然既方法擋住可勇，因為佢唔知道可勇見到潘志龍在場會有乜嘢反應。
誰不知可勇只係望左潘志龍一眼，然將靜悠既手提電話遞到靜悠面前：

「妳唔記得拎走，好在追得到妳。」

靜悠：「唔該，天佑訓左未？」

可勇：「訓左喇，可能今日同妳去完食飯所以好快訓左，係呢，有冇時間講兩句？」
可勇主動提出對話，靜悠雖然覺得驚訝，但仍然同可勇行到去一旁詳談。

可勇：「唔好意思，頭先妳走得太趕都問唔切妳，係呀我想問妳，大陸白馬城果間飛馬時裝既周石祥，妳仲有冇佢其他電話？」

「飛馬？周石祥？」
靜悠做出一個唔明白既樣，然後可勇：「我講緊以前妳做網拍拎貨果間飛馬，佢果間有幾個款都有客問，但我又搵唔返佢個電話，想拎多小小貨都唔得，妳會唔會仲有留住？」

「你…而家做緊我以前果間網上舖頭？」
靜悠有小小唔相信自己既耳仔，可勇：「係呀，我見妳做得幾好，我又可以照顧到天佑，咪拎左嚟做，妳唔介意嘛？」

「唔介意…但係我冇哂佢地既電話架喇，你不如試下上佢地另一個網，我今晚幫你搵下，搵到我Whatsapp俾你。」

可勇：「好呀，咁我唔阻妳，妳應該仲要返公司。」

靜悠：「係呀，我而家返公司，我搵到就俾你啦。」
，可勇：「好呀，唔該。」
二人良好氣氛既對話，令企喺一旁既潘志龍覺得非常唔高興。
靜悠上車之後，潘志龍正打算開車，突然被靜悠叫停。

「喂，可勇。」
靜悠大叫，可勇回頭，同靜悠正好隔住潘志龍對望。

靜悠：「電腦枱下面有個紅色盒，果度有一本電話薄，你望下有冇周石祥電話。
「好呀。」
可勇微笑回答，然後視線好自然同潘志龍作出一個交流，潘志龍用輕視既眼郎望住可勇，而可勇竟然對潘志龍主動打招呼：

「Hi，你好。」
可勇突然友善既笑容令潘志龍覺得有一丁點尷尬，可勇冇理到潘志龍既反應，再繼續親切咁示好：

「果次唔好意思，你隻手冇事喇嘛？」

可勇既友善，莫講係潘志龍，就連靜悠都覺得好詫異。
潘志龍望住可勇問完自己問題之後，竟然一步一步咁行埋嚟，佢望住可勇個樣，唔知點解覺得可勇笑容愈親切，自己就覺得愈怕。

潘志龍係一個典型既唯金錢論者，現實、功利，鐘意用金錢去彌補自己生命當中所缺少既事物。
呢一類人普遍都缺乏自信同勇氣，總之遇到任何困難都首先想用金錢去解決。
所以由第一日認識可勇開始，潘志龍就意圖用金錢去打壓可勇任何事，原因好簡單，因為可勇得到靜悠，潘志龍覺得自己輸左俾可勇，一個冇錢冇事業既薛可勇。

所以當可勇同球哥一班人非常接近果段時間，潘志龍唔敢亂做任何事正面激嬲可勇，因為佢知道當時既可勇無論脾氣同勢力都唔係自己輕易可以抵擋得到，曾經有段時間潘志龍覺得好抑壓，佢以為今世都冇機會去打垮可勇。
直到認識阿栽，而潘志龍同時亦喺阿栽口中知道球哥同潮哥既恩怨，所以專登用阿栽做中間人一直靠攏潮哥。

江湖人遇上有財力既人係最容易相處，潘志龍期間俾左好多甜頭潮哥，而潮哥亦都會有限度咁滿足潘志龍既需要。
除左某幾種要求，例如直接搵人教訓可勇呢啲關係到潮哥自己底線既建議之外，潮哥同潘志龍都算得上合作愉快。

潘志龍，永遠都要喺面前加一度屏障，先夠膽面對可勇。
呢種係一個天生敵人既訊號，亦係每個人生命入面都一定擁有過既經驗。




所以當可勇而家慢慢向車行近果幾秒鐘，潘志龍覺得如果呢一刻可勇要做任何對付既事，自己都唔可以抵擋。

可勇行到去車既旁邊，微微彎低腰向潘志龍講：「前面有工程，條路成日有好多石頭仔唔係好好行，你迴旋處果邊走啦，果邊一上公路出返你地公司仲快呀。」

「……」

潘志龍一時之間根本搞唔清楚可勇既態度，因為佢絕對唔會相信半年前打斷自己隻手既人會向自己講呢返說話。

「好呀，你上去啦，天佑一陣見唔到你又喊呀。」
靜悠打完場

「好，再見。」





『吼！
』未等可勇講完再見，潘志龍已經將車開走，佢想用最快既速度離開呢個地方。
因為潘志龍完全計算錯誤，佢計劃中就算遇到可勇佢都可以用一個勝利者既姿接靜悠走，但佢冇預計過可勇既態度會係咁樣，果一刻唔識反應既表情，就連佢自己都知道有幾滑稽。

「扮哂嘢，你有車咩？教我行邊條路？」
潘志龍喃喃自語，完全搵唔到一個出口去發洩自己既悶氣。

靜悠：「你開咁快做乜呀？」

潘志龍：「你又話冇見薛可勇既？又話次次佢都唔喺度，點解今次佢會出現？」

聽到潘志龍既質問，靜悠好冷靜咁轉身面向潘志龍：





「我見邊個幾時由你去過問？停車！」

『唧！
』潘志龍聽到靜悠一喝之下立即停車，而靜悠既態度則慢慢由冷靜變為不滿。
靜悠：「我見薛可勇關你乜嘢事？」

潘志龍：「呢啲人之前咁對妳妳仲見佢做乜嘢？我為妳好咋。」

靜悠：「你為我好係一回事，我咁大個人自然有分數，我同佢婚都離左你當我地係細路仔玩泥沙？佢始終都係天佑阿爸，我有乜可能會同佢冇接觸。」

「得喇，我錯，總之妳咁大個就要識得分邊個人對妳好邊個對妳唔好啦。」
潘志龍聽到靜悠既解釋，覺得稍稍下左啖氣。

靜悠：「得啦，開返車返公司啦，仲要幫你搞番掂阿栽呀。」

果一晚，靜悠連同潘志龍返到公司向阿栽解釋前一晚既事，但一晚過後阿栽竟然好似完全唔記得之前發生既事咁，繼續若無其事工作。

完成一晚工作之後，全公司既員工都已經離開，只剩下靜悠同潘志龍。





靜悠：「阿栽今日好似完全唔記得哂咁，真係奇怪。」

「嘿。」
潘志龍望望靜悠然後發出一聲冷笑，靜悠：「你笑咩？」

潘志龍：「我笑妳蠢呀！
禽晚我咁樣鬧佢會唔記得？柏金遜症呀？我話佢扮傻仔，唔想得罪我，妳估佢唔做我呢度佢去第二度搵到咁多錢咩？上個月佢出幾多錢糧妳知唔知呀？六萬九呀！
而家聽到妳是但講兩句俾返個落台階佢，佢就見好即收啦，呢啲咁既古惑仔你當佢傻咩。」

潘志龍既說話，似是而非，但不無道理，呢件事就咁告一段落。
果晚之後，除左Whatsapp聯絡之外，靜悠同可勇就再冇見過面。

.
.
.
.

又一晚蘭桂坊內





美寶：「照靜悠咁講，可勇真係變左好多喎。」

安兒：「可正最近搞舖頭，我都掛住幫手冇返奶奶度食飯，係靜悠講完之後我前晚返去睇下可勇先發覺真係好似靜悠咁講。」

「佢係咪真係開返我間舖頭做？」
靜悠問，安兒：「係呀，仲做得幾熟手，原來奶奶之前一直都知仲有幫可勇手，平時幫可勇剪下毛頭同包下貨，奶奶話係可勇叫佢唔好講，但點解唔講就唔知，係呀，可勇果日仲俾左兩盒朱古力我叫我慢慢食，阿悠呢隻係唔係妳鐘意食既朱古力？」

安兒將幾粒銀黑色錫紙包裝既朱古力放喺枱面，靜悠一眼認出係自己最鐘意食既一隻味道。
安兒：「但食完你地要俾返包裝紙我，可勇話天佑做功課要用。」

「正呀，最鐘意食朱古力…嘩…咁苦既？」
美寶面容扭曲咁邊食朱古力邊大叫，安兒：「可勇仲話靜悠鐘意食呢啲黑朱古力，最苦果隻係佢至愛。」

聽到可勇記得自己既所好，靜悠心入面有一絲甜意閃過，但每次諗起同可勇既往事，霜霜果一張相又好快咁出現腦海之中。
靜悠對呢件事依然耿耿於懷，轉話題係一個比較好既選擇。

靜悠：「我想去旅行，妳地去唔去？」





美寶：「我有假喎，想去邊？」

靜悠：「我想睇北極光。」

「北極光？我記得可勇畫過一幅北極光俾妳架。」
安兒故意插咀，似係想摸索一下靜悠想去睇北極光既端倪。

美寶：「可勇咁叻架咩？」

靜悠：「好耐啦，果時識左冇幾耐畫嚟送俾我，而家都唔知放左去邊。」

安兒：「佢兩兄弟都似我地老爺，畫畫唔錯，特別係可勇，奶奶話佢細個想做漫畫家。」

美寶：「如果有人畫幅俾我就好喇…」

靜悠：「有咩用丫，又搵唔到錢。」





美寶：「妳而家夠搵到錢啦，妳又好開心咩？」

美寶一句說話令靜悠覺得需要思考既一刻，特別係重遇可勇果一晚開始，圍繞住靜悠既都係同一個問題，可勇係為左邊一個人改變？而呢一個改變又係唔係靜悠心目中所追求既一樣？

儘管靜悠同可勇已經離婚，但離婚後女人往往都會經常徘徊喺離婚果一段時間既沉澱之中，特別係主動提出離婚既女性。
點解我地會離婚？點解丈夫既一邊要令妻子提出離婚？到底丈夫知唔知道大家離婚既真正原因？我曾經碰過好多離婚後既女人都係被呢一大堆問題所纏繞，走唔出自己心入面既死胡同，就算割捨左一段婚姻，但依然係割斷唔到一絲煩惱。

靜悠仍然好想可勇知道，自己曾經做出既努力同忍耐有幾多，如果冇霜霜呢個人出現，又或者係果晚可正同桂姨既對罵冇出現，靜悠唔會咁狠心而又咁決絕要同可勇一刀兩斷。

呢個係靜悠半年嚟都覺得好充足既理由，直到見到潘志龍電話入面霜霜果張相之後，靜悠覺得整件事會唔會有其他可能性既存在？

但無論靜悠心入面既諗法有幾大改變，現實生活入面既事都唔會有任何變化，可勇依然係過佢既日子，而靜悠亦繼續自己既生活，除左天佑既事之外，佢地兩個人就好似兩條平行線一樣，唔會出現重疊既情況。

兩星期後，靜悠去到薛家探薛媽同天佑，可勇亦慣常咁離開屋企迴避，正當靜悠陪天佑一齊睇電視既時候，門鐘突然響起。

靜悠打開門，係兩個靜悠從未見過既男人。

「搵邊位呀？」

「薛可勇喺唔喺度呀？」

「佢出左去，邊個搵佢？」

「油尖區反黑，想問薛可勇拎小小關於半年前佢遇襲既資料。」

「反黑？…奶奶，有人搵可勇！」
靜悠驚訝點解發生過一件事而自己係唔知道？薛媽聞聲走出門口向兩位警察解釋可勇今日出左去，兩位警察留低電話之後就離開。

「奶奶，可勇咩事？」
靜悠追問，薛媽知道紙永遠包唔住火，只好將可勇同球哥一齊遇襲既事講俾靜悠知。
靜悠知道真相之後，有一種講唔出既難受感覺。

「知唔知係乜嘢人做？而家仲有冇手尾？」
靜悠好擔心咁問

薛媽：「可勇返嚟之後一句都唔肯講，我係問可正佢先肯講少少我知，佢地估係佢地細個一對朋友兄弟做，但果對兄弟細細個我就睇住佢地大，佢地阿爸同可勇死鬼阿爸好好朋友，可勇兩兄弟同佢地兩兄弟都係細細個就識，邊有可能會咁樣…我到而家都諗唔通，想打去問，可正佢地又唔俾。」

「阿潮？」
靜悠驚訝咁問

薛媽：「係呀，咪就係潮仔囉，可正話而家佢係尖沙咀果啲社團大佬嚟喎。」

「阿潮？如果係咁佢地有乜可能唔知？」
靜悠自言自語咁講

薛媽：「邊個佢地呀？」

「冇事，奶奶，咁果次可勇有冇事？」
半年來靜悠第一次直接關心可勇既問題，薛媽：「個人就冇事，但應該嚇親。」

「嚇親？」
靜悠追問，薛媽：「係呀，果次之後，佢已經冇再搵出面果班人，開始果時日日都有電話打俾佢叫佢出去，但佢都死都唔肯出。
我知道佢一定有事發生，但問極佢都唔講，就連可正佢都冇講。
試過有一個星期，日日都去佢死鬼阿爸個骨灰位前坐幾個鐘，我果時仲以為因為同妳離婚所以搞到有精神問題，但慢慢後來又冇事，一直到而家仲愈嚟愈生性，妳話係唔係奇怪？」

靜悠：「佢對住天佑果時有冇特別唔同既表現？」

薜媽：「咁又冇，佢對住個仔仲愈來愈有心機，而家除左做嘢就陪個仔，唔係話我讚親生仔，佢真係變左好多。」

「嗯。」
靜悠知道薛媽想將話題轉去兩人既感情範圍，所以草草咁打完場就算數。

當晚，返到公司，靜悠立即走入阿栽既房，阿栽當時正用手提電腦做緊公事，靜悠閂埋門之後就行埋去二話不說將阿栽既電腦移開。

「yoyo姐，咩事呀？」
阿栽驚奇咁問

「阿栽，半年前可勇同球哥件事你有乜可能唔知？點解你一直都冇同我講？單嘢你係唔係有份？

「半年前咩事？」
阿栽扮傻，亦情有可原，呢件事上面在公在私都唔應該由佢去承認，始作俑者只係潮哥同潘志龍。
靜悠：「阿栽，你同薛可勇點計都係兄弟，就算而家冇嘢講，有乜可能咁大件事你會唔知？早排我仲聽到表哥叫你搵潮哥派人陪佢上大陸，今日有警察上薛可勇屋企問呢件事，我奶奶先肯講原來球哥俾人斬到而家連行都有問題。」

阿栽：「yoyo就算我知，我又點去同妳講？我而家打緊工，好多嘢唔係我可以控制，我只可以話俾妳知，可以做既我都做左，同埋我絕對冇害過可勇，只有佢欠我。」

「咁你即係話表哥叫你做啦。」
靜悠憤怒咁問

阿栽：「我冇講過，但成件事唔係妳諗咁簡單，垃圾球俾人搞係因為江湖事，總之而家可勇冇事就得啦。」

靜悠：「你地兩個真係好過份，我地日日見，明明有件咁既事你地都可以完全唔露出馬腳俾我知。」

「都啱既，有啲事妳早少少知道好過一直俾人呃。」
面對靜悠既指控，阿栽不怒反笑，答靜悠時仲明顯非常輕鬆。
靜悠得唔到自己要既答案，轉身開門走左，然後向潘志龍既房間急步咁走過去。

阿栽起身走到去落地玻璃前望住靜悠走入潘志龍房間，然後好滿意咁返去自己電腦前面，打開網上銀行既戶口，望住自己入面既存款數字，阿栽覺得應該係時候做返一啲自己想做既決定。

十分鐘後，再次打開阿栽房門既唔係靜悠，係潘志龍。

潘志龍：「喂，你同靜悠講左乜嘢？」

阿栽：「我冇講過乜嘢。」

潘志龍：「冇？點解佢會知薛可勇上次件事？佢仲識搵我問？你同佢講左果單嘢我有份掟錢出去搞呀？」
，面對潘志龍既指摘，阿栽開始唔耐煩，應該係話，佢本來就係一個冇耐性既人。

「我就講點止講咁少？」
阿栽不屑咁講，潘志龍：「你敢講得多？你唔怕冇錢開飯呀？」

潘志龍既一句輕言，阿栽聽到之後立即企起身，行到去潘志龍面前輕輕咁拉住佢衫領，言簡意賅咁講出一句潘志龍意想不到既說話：

「我唔敢？你再踩多步埋嚟，我收你檔都敢呀潘志龍。」

「喂，你做乜呀？」
阿栽突然發難，潘志龍呢種少爺兵又點會識得招架，一時間俾阿栽嚇到唔識反應。
阿栽：「我同你講我呢就正宗爛鬼一個，為錢可以跟你搵食，但係為面子都可以隨時同你反面，你唔好以為有幾個錢就打橫行，一係你就炒左我，一係你就安安靜靜坐喺度幫你搵錢。」

阿栽既態度完全冇俾潘志龍任何落台階，但偏偏形勢上唔容許潘志龍發難，要潘志龍停一步變臉以和為貴，佢又冇呢份能力，一時之間只可以成膠著狀態，令氣氛變得非常尷尬。

「喂，你兩個做乜企到咁埋？」
靜悠及時走入房，解放左潘志龍呢一份尷尬。
潘志龍：「冇嘢，傾下大陸果班客之嘛。」

阿栽：「係呀，龍少話好多新諗法，睇下將來有咩可以搞。」

靜悠：「就開市，教埋班細既點做先啦。」

阿栽：「係喎，即去。」

阿栽心情暢快咁走出外面，似乎冇受到同潘志龍爭執既影響。
呢一次既事令潘志龍大失預算，本來要依靠阿栽去一直拉攏潮哥既計劃，可能有其他變數。
潘志龍為人囂張，但絕對唔係一個蠢人，佢知道自己嚴重低估左阿栽既忠誠同底線，亦知道無論任何一個角度去諗，佢都唔可以炒阿栽，因為事業上阿栽既心狠手辣的確可以幫潘志龍搵到大錢，同時私事上佢仲需要潮哥既勢力去鞏固自己各方面既需要。

但有一件事潘志龍係鐵了心認定，只要阿栽同可勇既關係冇變，敵人既敵人，就會係朋友，永遠有效。

同靜悠無再見面一段時間既可勇，生活依然係平淡而滿足，呢一晚，因為敬人既生日，一班朋友去到酒吧慶祝，平素一齊踢波既所有波友都係座上客。

凌晨四點，酒吧接近打烊既時間，一班為敬人贈慶既朋友已經四散，酒吧內就只係剩番可正、可勇、敬人仲有王力維。
除左王力維之外，其他三個人一早就已經不勝酒力咁坐低休息，只剩番王力維一個人開個人演唱會。

「沒有一聲再見，沒有半聲嗟怨，淡淡去但無言…」

王力維歌聲既襯托下，薛可正拎起左一支啤酒交到可勇手上，可勇飲左一啖之後就交番去可正既手上。
由啤酒同煙味影響下既男人世界，反而令成長後既可勇同可正搵到一刻既傾訴空間。

「可勇，可唔可以話俾阿哥知，果晚發生乜嘢事？會令到你有咁大改變？」
可正突然提出一個問題，令在場其他三個人都同時望向佢。

可勇望一望可正，然後笑一笑，又再次垂低頭。
呢個問題，可正已經好多次由咀邊吞返肚入面。
每次無論係人群中定係兩兄弟獨處既時候，佢都好想問可勇，到底當晚發生乜事，會令佢可以喺絲毫無損既情況下有咁大既啟發去改變，點解只有球哥一個人受傷，當中係唔係有其他原因？

男人之間都有一個共鳴，戰場上可以全身而退既失敗者只有一個原因，就係佢為左自保而表露左自己懦弱既一面。
可正好清楚可勇既性格，如果當晚既情況係可勇同球哥一齊遇上一班刀手，只有兩個情況會出現，第一個係佢地一齊逃走成功，第二個就佢地會一齊訓喺自己既血泊之中。
可正唔相信自己弟弟會咁懦弱，佢希望由可勇口中得到一個真正既答案。

「果晚，我係親眼睇住球哥俾佢地斬到重傷…但我冇幫到手。」
可勇坦白既一句，令可正覺得非常沮喪，最唔想聽到既事實，終於走入自己既耳仔入面。

可勇望住天花板一閃一閃既暗燈，喺酒精既壯大之下，向可正佢地講出自己半年來重未向人透露既感覺。

「我由細到大，以為自己天不怕地不怕，坐監之前，只要我諗到既事我都敢做。
到坐完監，阿爸既事令我知道，原來我自己係幾咁渺小，果次我同以娜姐撞車，撞車果一刻我好似見到靜悠叫我咁，意外之後，我坐左埋一邊，一路望住我架車既剎車痕，只係差一呎左右，我同以娜就有機會跌落去幾百呎既橋底，只有一呎，我就會永遠見到你地。

果次之後，我成日諗，到底人生有幾多次好運？有啲人唔好彩，坐坐下船都可以沉船浸死，佢地有冇諗過自己會死？佢地死之前最想見邊個？又或者係如果俾佢多三日時間先死，佢地會做啲乜嘢？球哥出事果日，我望住佢背脊既血不斷流，果兩個刀手追佢果時我有諗過反抗，我當時諗就算我中刀，都可能有機會同球哥一齊走，要我薛可勇眼定定咁望住一個相識既人俾人斬到血肉模糊，咁我同一個懦夫有咩分別？

當我衝上前果時，有一把刀攔住我，我果一秒都仲有諗過可以點樣搞掂果兩個人，我望到地下既血我想盡快去幫球哥。
但突然之間，有一樣好冰冷好冰冷既感覺由我腰果度傳到我大腦，我下意識知道係乜嘢嚟，但我唔敢望，就好似撞車果次果一呎既空間咁，我唔敢望，我怕一望，我既運氣就會離我而去，人有幾多次好運，我果一刻好驚，我諗起天佑諗起阿媽諗起靜悠，我好怕自己會死…」

敬人：「Sorry，咁好凍果樣嘢到底係乜嘢嚟？」

可勇向住敬人做左一個手勢，然後用口形細細聲咁講：「槍。」

聽到可勇既描述，可正緊張得掌心出汗，佢開始明白可勇當時情況到底有幾嚴重。

可勇：「我就係咁俾呢一種好接近死既感覺包圍住我，我對眼望到既事物開始迷糊，燈光既焦點開始散開，我唔想聽到球哥既叫聲，但偏偏聽得好清楚。
但我知道自己唔可以移半步，我唔知後面果兩個刀手到底係乜嘢人？如果我移半步，佢地會唔會唔滿意向我開槍？又或者係我已經見到佢地某一樣唔可以俾人知既事，最後佢地都會開槍殺我？

我從來冇諗過自己會遇到我只有喺報紙同拍戲見過既事，一把槍…嘿，一把只要對方唔滿意就可以即時將我打死既槍……
我可以點做？我好想幫球哥，但我同時亦都怕死，果一刻我覺得自己好懦弱，懦弱到連我自己都接受唔到我自己…」

「最後點樣？」
可正問

可勇：「最後我覺得頭好暈，好似想失去知覺咁既感覺，跟住我一路都係聽到球哥…被人斬既聲，同其他人行過既腳步聲，到我真正再清醒果時，果班人已經走哂…

我行近去睇球哥有冇事，到我見到球哥隻腳既果一剎那我幾乎崩潰，我唔敢再望落去，所以即時報警。
果幾日我好憎自己，我覺得我可以做好啲，但同時我又好怕接受死既果種感覺，我已經有兩次好好彩既經歷，但再下一次呢？我架車會唔會再向前移多一呎，又或者刀手既目標會轉左做我？

我唔敢將呢堆感覺講出嚟，所以我去左阿爸既墳前，去既第一日我坐左十個鐘頭，我將我所怕既事講完又講，講完又講，到左天黑我走左之後，第二日我又再去過，最後我一連去左幾日，將自己想講既說話講左唔知幾多次之後，我終於明白…」

王力維：「你想搵返一個認同？」

可勇向王力維做出一個拍掌既手勢：「果然係最食腦既王力維，係，我當時好想有一個人同我講我冇做錯，我所做既苟且偷生行為係人之常情，我想有人同我講其實我唔懦弱…

我到而家依然都忘記唔到討厭自己冇用同怕死既兩種感覺，所以我唔再返Forever，由我冇救球哥開始我已經冇資格再返呢個地方，而我亦再承受唔到一份有危險性既工作。
呢半年我學識左隨緣，我唔再強求我想要既事，既然生命都唔係我地自己控制到，咁其他既事我地又強求嚟做乜？而家我日日可以見到阿媽同天佑，我已經覺得好開心。」

可勇講出當晚情況既同時，有一個人原來一直喺不遠處既一張枱聽住可勇所講既嘢，呢個人就係完左金市之後趕到嚟酒吧想向敬人講一句生日快樂既阿栽。

阿栽掩藏喺一條石柱後面，聽完可勇既一番話，阿栽腦入面出現左好多同可勇一齊既回憶。

其他三人聽完可勇講既心底話之後，都唔知道應該做一個點樣既反應去令可勇釋懷。
敬人：「咁靜悠果邊你打算點？」

可正：「可以點？佢阿媽對眼入面除左錢之外乜都冇，賣女咁。」

「其實都唔係咁講…」

可勇既答案再令眾人覺得驚訝，可勇繼續講：「其實靜悠嫁我果時已經嫁得好寒酸，我外母捱左大半世人，想個女搵個好既享受下生活都好正常，只係大家立場唔同。
靜悠果邊我唔敢再諗，之前霜霜果單嘢我解釋都係冇用，阿栽其實之前打過俾我，呢單嘢一定係潘志龍搞出嚟，但我自己冇警覺性俾人裝到陷阱又怪得邊個。」

敬人：「其實我今日都有叫阿栽嚟，但佢話要做嘢，我都想你地幾個可以冇事。」

可正：「阿栽打過俾你？佢有咁好？」
聽見可正既一句，阿栽無奈咁苦笑，可勇：「除左霜霜果件事之外佢仲有講其他嘢，但過左去我唔想講，男人既嘢，大家唔嘈好快就冇事。」

「但佢幫潘志龍做嘢呀。」
可正提醒可勇，可勇：「我咪一樣同球哥做嘢…世界上所有既事都可以用好計較既心情去看待，就好似我喺宏訊同阿哥你嘈得好嚴重果段時間，我根本冇諗過係自己能力問題，每次有事就拉哂所有藉口去美化自己既過失，其實用盡全力，都只不過係唔想認錯。

但有人幾多個係冇錯？我地用一半時間犯錯，又再用一半時間去掩飾過錯，最後我地既生活會剩返乜嘢？」

「睇嚟果支槍既出現都唔係一件壞事，個大佬就因為以娜而改變，而個細佬就因為一樣死物而改變，你叫我以前點估到可勇會講一大堆咁既說話。」
王力維笑笑，然後伸出拎住啤酒既右手，向其他人作乾杯狀。

可正：「其實大部人都會變，只不過係睇下由乜嘢事去令佢改變。」

敬人：「咁我變左未？」

可勇：「你咪就嚟變老婆奴囉，飲啦。」

四個人各自舉起一支青島啤酒，為呢個別有一番意義既生日聚會閉幕。
而阿栽，老早就帶住微笑離開左酒吧，因為佢知道自己冇遺失到一段佢好重視既友情。

一星期後，靜悠準備返工既一個早上。

「栽呀，你呢個星期成日唔見人既？有幾個客跟跟下又冇左影，你去左邊？有咩要見面講？咁得啦，一陣返到公司我先同你慢慢傾。
仲有呀，就算係我表哥把口點衰都好，事業係你自己架，你而家做得好地地就唔使理佢啦…好啦…今晚傾，拜拜。」
靜悠邊食早餐邊講電話，桂姨呢個時候煞有介事咁坐去靜悠旁邊，明顯有特別事要同靜悠討論。

「做咩事呀媽？坐咁埋…？」
靜悠好奇問

桂姨：「乜妳又見返薜可勇咩？」
，靜悠唔耐煩咁回應：「表哥講架？」

「妳唔好理邊個講，總之有定冇？」
桂姨單刀直入，靜悠亦絕不含糊：「有又點？媽，佢係天佑個阿爸，見到佢有乜嘢咁出奇？」

桂姨：「等單官司嬴左天佑返嚟，就連個仔我都唔俾佢見。
妳都係呀，個表哥對妳咁好，又唔係冇錢，妳做乜成日對人呼呼喝喝？」

靜悠：「媽，我係錫妳，但唔代表我一定聽妳講，我同表哥既嘢我自己唔清楚咩？以前細細個貪威貪玩，人人有個男朋友我又走去搵個表哥做男朋友，係妳當時唔俾我拍拖，而家我明明唔鐘意佢，妳又為左錢一定要我同佢過世咁，錢係好重要呀媽，但妳唔好咁勢利得唔得？」

桂姨：「妳搞錯！
唔鐘意個表哥妳做乜成日同人出雙入對，妳俾左錯覺個表哥，佢為左妳唔知拒絕左幾多個女仔。」

靜悠：「除左公事同親情之外，我同佢少少私事都冇，出雙入對係因為我同佢打工，我地成年人嚟架喇，唔通食下飯坐下架車就一定有其他事出現？我個仔叫佢表舅父，我叫佢表哥，如果咁樣都要拎少事去大造文章，我以後自己返工，妳叫佢唔好扮順路接埋我。」

桂姨：「妳自己同佢講囉。」

靜悠：「佢咁鐘意搵妳俾壓力我，妳同佢講啦！
我唔食喇，返工！」

桂姨：「妳第時就知阿媽講乜。」

「仲有呀，佢為我拒絕左好多女仔？我班朋友成日見佢去蘭桂坊同唔同既女人一齊，咁叫鐘意我？媽，妳幾十歲人唔好咁純情好冇呀？」

潘志龍向桂姨告狀既呢個舉動，完完全全咁激嬲左靜悠，一直靜悠都知道潘志龍既心意，但因為工作既事靜悠唔想將件事做得太盡，所以一路都冇正面去同潘志龍表明自己既立場。

返到公司，靜悠打算向潘志龍興師問罪既時候，阿栽已經率先將另一個對靜悠影響重大既秘密向靜悠透露：

「yoyo，果晚同可勇一齊走既女仔，其實係潘志龍搵返嚟。」

靜悠：「栽，點解而家先講？」

阿栽：「呢一個星期我同我班客打定底，下星期三我就會去天浩果邊返工，我班客會轉去果邊繼續做，之前唔講係因為果時我冇必要幫可勇，原因係佢幫垃圾球做嘢。」

靜悠：「件事到底係點？」

阿栽：「潘志龍要搞到妳同可勇離婚，同可勇一齊走果個女仔係收左佢錢埋可勇身，影相果個女仔係潘志龍一早放喺Forever等機會，果個叫阿Kay，妳都好似識。」

「Kay？我而家唔記得，但薛可勇同果個女仔到底去左邊？」
靜悠追問，但呢個問題連阿栽都答佢唔到。
阿栽：「我一直都只係知道呢件事，個女仔叫霜霜，係潮哥幫潘志龍搵返嚟，潮哥講明唔理，只係幫佢搵人，果件事之後就冇見過霜霜，可能收左潘志龍錢就消失左。」

靜悠聽完來龍去脈，原本打算追究潘志龍打小報告既怒火從面上消失，換嚟既係一面茫然。
阿栽：「靜悠，對唔住，其實我都有錯。」

「唔關你事，好多事我心中有數，只不過唔想發生，唔想知道真相。」
靜悠向阿栽揮揮手，然後向潘志龍既房走過去。

面對呢個情況，阿栽都有一絲緊張，呢個「今天的我打倒昨日的我」
既做法，唔係阿栽一貫作風，如果要講一個原因，就係佢俾可勇酒吧果一番說話感動到。
阿栽放低手頭上既工作，一直望住潘志龍既房，佢知道會有好嚴重既事會發生，突然間，一聲叫響由潘志龍既房傳出，阿栽立即衝過去。

阿栽跑到去潘志龍房門之前，第一眼望到既係一地碎瓦片，阿栽認得出呢個係潘志龍早幾個月由拍賣行投番嚟既一件古董，市值四十五萬。
阿栽再抬頭一望，見到一個開始失控既潘志龍。

「我件古董好貴架！」
潘志龍大叫

靜悠：「貴唔貴得過我個屋企？」

「我唔知妳講乜，妳…」

潘志龍想辯駁中途望見阿栽面帶微笑既出現，已經完全知道係阿栽向靜悠講出左整件事既真相。
潘志龍：「趙文栽，你已經唔係我公司既職員。」

阿栽：「我嚟就係想同你講，跌左喺你堆碎古董旁邊果封，就係我既辭職信。」

潘志龍：「你條垃圾冇錢果時識埋我堆，而家起我飛腳？」

「你唔使同我發爛住，而家係yoyo搵你，唔係我。」
阿栽指指潘志龍身後，潘志龍轉身，喉嚨漸漸放大：「表妹，妳信個外人都唔信我？我同妳幾多年感情呀？」

靜悠：「就係我同你咁多年感情，我先知你為人，你飲醉果晚，我用你電話幫你較鬧鐘果時，見到電話入面有可勇果張相，但果張相我一早已經刪左，點解你會有？」
靜悠既問題，潘志龍就算用一世時間都唔會搵出一個可以令靜悠信服既答案。

阿栽：「我幫佢答，係霜霜俾佢，佢果晚仲好開心咁咁俾哂我地睇，就話一定有方法搞掂妳。」
潘志龍望住阿栽，兩眼通紅，情緒已經去到一個臨界點：「趙文栽，你真係一隻狗嚟。」

靜悠：「你答我，所有既事係唔係都係你搞出嚟？」
本來一對一既情況下潘志龍認為自己可以有方法說服靜悠，但而家阿栽既出賣，令潘志龍知道冇辦法再隱瞞，既然唔可以隱瞞，自然要換一個方法去應變。

「係！
係我做，係我想同你一齊先咁做。」
靜悠終於聽到一個自己想知既答案，呢個答案亦啟發靜悠有一個好明確既決定。

潘志龍開始換另一個傷春悲秋既狀態，但佢低估左靜悠既思考能力。
靜悠：「你一路都係想打擊可勇，你唔係想同我一齊，你係要得到你心目中認為你一定可以得到既所有嘢，其實由細到大你條件都好好，我亦都知你對我好好，但我以為你唔會蠢到覺得我會為錢同你一齊。

潘志龍，呢段時間我盡心盡力幫公司搵錢，就係想你知，你除左係我表哥，天佑既表舅父之外，你乜嘢都唔會係。」

潘志龍：「我為你做咁多嘢，你而家先咁同我講？」

靜悠：「你為我做左幾多嘢？我班姊妹隔星期就見到你喺老蘭次次同唔同樣既女仔一齊走，我唔係唔知，只不過係唔關我事。
你次次見到天佑，喺我面前你就扮鐘意小朋友，我一轉身你就唔理佢，因為我個仔係姓薛。

但我估唔到你點衰都好，都一定唔會做傷害我既事，信錯你係我自己抵死，以後我唔會再返呢度，你亦都唔好再同任何親戚講我地既事。」

潘志龍：「妳唔可以離開，妳知公司太多機密，要三個月前俾信我，如果妳一定要走，我就報警話上次可勇打斷我隻手。」

靜悠：「你終於都講呢句…我頭先諗，如果你唔用呢樣嘢威脅我，以後大家見到，我都仲可以叫你一聲表哥。
但而家我話俾你知，

潘志龍，以後有我既地方你最好自動消失。」

阿栽：「話我狗，你直情係狗王呀潘志龍。」

潘志龍：「唔使講，我而家就報警你地睇。」

「啪！」
阿栽突如其來既一掌，將潘志龍手上既電話打走。
阿栽：「你要報警之前，聽埋我講呢句先。
潮哥話，上次喺佢間夜總會度你上太空果啲保安錄影問你想唔想睇下？如果你要既佢隨時可以整返十隻八隻碟俾你看下門口喎。」

連潮哥都企喺阿栽既一邊，潘志龍知道自己再無反抗既能力。

潘志龍：「你地兩個即時走，公司任何嘢都唔可以拎走。」

「放心，除左私人物件，我一支筆都唔會拎多你。」
阿栽閂門前既最後一句，將佢同呢間公司既關係劃上一個句號。
走之前靜悠好奇問阿栽點解潮哥會幫手，點知阿栽既答案竟然係：

「潮哥一直都係針對垃圾球，佢對可勇兩兄弟一向都冇敵意，放心啦。」

靜悠最後離開左潘志龍既公司，沿途，佢不斷諗返潘志龍既說話，加上阿栽所講既真相，靜悠希望，可以盡快解開自己最後一個心結。

可勇到底有冇背叛自己。

靜悠同潘志龍激烈既一場角力完結，佢既好姊妹安兒既另一邊亦都同一個人爭執得火紅耳綠。

安兒：「你靠個仔呃政府錢都呃左唔少，你叫我出嚟做乜？」

「冇，妳上次話錢可以解決問題丫嘛，我咪開個價俾妳囉，五十萬，我俾返個仔既撫養權妳，妳求其一個月俾我見佢三幾次就得喇。」

安兒：「我以前係鬼揞眼定係個腦有事，點解會揀著你呢種廢物？」

「唔使講住，總之一句好定唔好？」

安兒二話不說，隨手拎起枱上面既一杯水向對方淋過去：「如果你話你有病就嚟死，我都會念下個仔俾少少錢你做補償。
但如果你覺得我係怕左你，咁我就一蚊都唔會俾你，我就睇下個官會判俾你呢條社會垃圾定判個仔俾我。」

呢一次已經係思倪爸爸第二次約安兒傾思倪撫養權既問題。

鐘國祥，中國印尼混血兒，認識安兒既時候經營一個報攤，最後生意差而結束，自此冇再做過任何工作。
安兒離開前靠安兒養家，安兒離開後靠思倪名義向政府拎綜援。
所以一直都唔肯放棄思倪撫養權，因為等如失去一個金錢來源。

鐘國祥：「有病呀梁安兒你？」

安兒：「做男人邊有你咁賤，以前就靠我養，而家就用個仔既名去呃政府錢，知唔夠我爭個仔既撫養權就叫向我開價賣仔，俾個仔第時知有你呢種老豆，佢肯定唔會認你。」

安兒拂袖而去，鐘國祥亦冇追上，因為佢知道安兒性格，就算追到都可能要受皮肉之苦。
安兒走出餐廳，門外竟然見到可勇。

可勇：「阿嫂妳咁勁既？兜頭兜面就用水淋佢。」

安兒：「你阿哥見過我打條廢物添啦，係呀，呢件事你唔好同你阿哥講。」

可勇：「但你又叫我出嚟？」

安兒：「叫你出嚟一來我怕條廢物發難都有你幫手，二來你可以同我做証我見個廢物係做乜，如果唔係俾其他人見到真係水洗都唔清。」

「咁又係，呢啲嘢你問我就最清楚。」
可勇苦笑，安兒無心既一句剛好觸及可勇既傷處。
安兒：「係喎，你同靜悠單官司點？」

可勇：「唔好玩我啦阿嫂，妳點會唔知？」

安兒「靜悠唔係成日都肯講，總之你地兩個點樣都好，記得唔好喺個仔面前嘈，影響好大。」

可勇：「我知喇，講真我都唔想同佢爭。」

安兒：「其實有冇辦法？如果係潘志龍搞出嚟既話，叫阿栽幫你搵個女仔出嚟解釋咪得囉。」

可勇：「咁易咩？之前我打斷潘志龍隻手果次已經反哂面喇…」

安兒同可勇一路行一路講，唔經唔覺由銅鑼灣行到灣仔，就喺一個班馬線前，巧合咁遇到剛剛同潘志龍爭執完離開公司既阿栽同靜悠。

紅燈之下，班馬線前，四個人都同時見到大家，安兒開心咁同靜悠揮手，而可勇就同阿栽尷尬咁對望。

快要轉綠燈既時候，靜悠輕輕撞左阿栽一下：

「唔好同佢地講頭先公司既事。」

四個人碰面，大家都做一個親切既微笑，但氣氛怪異得可以從可勇、阿栽同靜悠尷尬既上面睇得到。

「妳地又會嚟呢度既？」
靜悠打開話題，安兒：「我叫可勇陪我去思倪個爸爸，你地唔使做呀？」

阿栽：「我同yoyo去見客呀。」

安兒：「見客點解拎住咁多嘢？」

靜悠：「冇，順手拎返屋企之嘛，妳地而家去邊呀？」





安兒：「我冇呀，我傾完喇，可勇你去邊呀？」
，被安兒一問，原本仲一邊望住靜悠一邊發呆既可勇即刻清醒過嚟：「冇，返屋企…」

「好耐冇見，可勇。」
阿栽突然搶訕，安兒同靜悠覺得非常驚訝，但反觀可勇好開懷咁向阿栽笑一笑：「係呀，平時又唔踢波既？」

「冇呀，忙囉…」

阿栽欲言又止，兩個太耐冇見既過氣好朋友，好似一下子大家都搵唔到話題咁，但佢地都記得，最後阿栽果個來電既用意，都係出於關心。
靜悠：「咁我地走先喇，安兒過幾日搵埋美寶飲嘢。」

「好，我等妳打俾我。」
安兒拍拍靜悠手臂，然後四人道別之後，又各自行返自己既路。

「點呀？有嘢想同靜悠講？」
安兒問，可勇：「係…唔知點解好似好多嘢同佢講但又唔知點講…」

「咁阿栽呢？」





安兒既問題令可勇突然明白，平日見靜悠都唔會有咁緊張同尷尬既感覺出現，今日之所以有呢份感覺，可能因為阿栽都在場。
可勇：「之前成日鬧佢唔明我諗咩，其實上一次佢有打過電話俾我，我都有同阿哥講，而家諗返，應該係我欠佢先啱。」

安兒：「其實我今日叫你出嚟，係想俾你睇下，一對搞離婚同爭撫養權既前度夫妻，相處一定唔會有好既處理，唔係我鬧你，就係你數我不是，嚴重既就好似頭先我咁，咁你話，你係唔係一定要同靜悠爭？」

聽到安兒既說話可勇覺得好錯愕，安兒既意思就好似叫可勇將天佑既撫養權交俾靜悠一樣：「阿嫂，妳都想我放棄天佑？」

安兒：「傻仔呀，我係你阿嫂，點會唔幫你？我係話，一係你就將個撫養權交俾靜悠唔錯爭，咁大家咪唔會咁多爭執影響到天佑囉。
一係呢，你就搵返靜悠返屋企，到時咪一天都光哂囉。」

十五分鐘後，可勇打出一個電話：





「喂，靜悠呀，可勇呀，聽晚得唔得閒食飯？」

「聽晚？聽晚呀…好呀。」

「咁聽晚喺信和果邊間意粉屋等，八點好冇？」

「好，你帶唔帶天佑？」

「唔喇，阿媽話帶佢去姨婆度食飯。」

「好，聽晚見。」

第二晚，兩個人都準時去到目的地，呢間餐廳係可勇同靜悠拍拖果時經常去既地方。
熟悉既地方，加上冇其他人在場，兩個人好快就打破隔膜，好似一對普通朋友咁談天說地。

「喂，妳知唔知呀？果次有個肥婆想買件雪紡衫，問我有冇細碼，我拎到出去面交見到佢仲肥過薛家燕，錢都未俾就拎左入公廁試，試完出嚟仲要問我好唔好睇，我見到佢件衫窄到爆線都唔知幾想笑，但一笑又怕收唔到錢，足足俾佢問我左佢靚唔靚成十分鐘先走得。」





「哈哈哈，我以前都試過，一個麻甩佬買女人衫，約我去西鐵站交收，好在我叫左安兒陪我去，一去到見到條友又瘦又乾，帶個假髮好似扮女人咁，俾左三百蚊我都未找錢俾佢就趕住走，笑到我同安兒冇命，哈哈。」

「妳以前都有呢啲事？冇同我講既？」

「小事講嚟做乜？係呀，你而家做成點？其實間舖有得做架，有時如果你男人唔方便交收既你叫安兒幫你啦，因為好多女人客都唔鐘意同男人買嘢，怕俾你知佢地三圍嘛。」

「我做得幾好呀，而家天佑仲開始幫我包貨，幫我拎下膠紙咁，都幾乖仔，有機會妳都返嚟睇下佢，喂，係呀，我帶左妳最鐘意食既朱古力出嚟，妳幫我食啲，食完我要返包裝紙。」

「我果日去睇天佑都見到，你買咁多做乜？」

「冇呀，見到有特價嘛…」

「可勇呀，呢排阿媽唔係好舒服，佢想見多啲天佑，如果天佑放假，我可唔可以帶佢返去見多啲阿媽？」





「桂姨咩事？」

「女人病，好小事，係掛住個天佑想見下。」

「好呀，妳幾時想湊咪打俾我。」

「可勇呀」

「做乜呀？」

「你…可唔可以俾返天佑撫養權我呀？」

「悠…今日我地食呢餐飯，唔好講呢啲住好嘛？」

「可勇，我地唔講個仔，我地仲有咩可以講？」





靜悠直截了當既一句，令可勇停住，更令空氣凝固，可勇望住枱上一支蠟燭發愁，而靜悠一直等可勇交出嚟既答案。
靜悠：「我呢個月成日都見唔到個仔，我好辛苦…」

可勇：「我知道，對唔住，但我唔可以交個仔既撫養權俾妳。
如果打輸左官司我冇嘢好講，但我絕對唔會親手放棄。」

聽到可勇既回覆，靜悠並無動氣，反而奇怪咁問可勇：「點解你一直要留住個仔？你以前都唔鐘意湊仔既。」
可勇笑一笑：「做老公既責任我負唔到，唯有做返一個好爸爸，靜悠，妳幾時想返我度睇個仔，我都歡迎。」

靜悠：「可勇，你可唔可以再向我解釋一次果個女仔既事？咁多個月，我成日都訓唔好，有一段時間，我好憎你，我憎你點解要做出一啲咁既事去傷我心，到慢慢我習慣左之後，我發覺原來我一個人係可以生活。

我過左幾個月自己一個人既生活，到最近我發現左某一啲事，我發覺得以前好似有啲嘢搞錯左，其實你唔係咁多錯處，只係我想你解釋多一次俾我知，到底果晚你去邊度去左幾個鐘…」

可勇：「妳知道我係俾人屈？」

靜悠：「就算真係有人屈你，張相入面既你的確係帶左個女仔走…我…想聽真說話，就當我想做個了結又好，又或者當係你對我最後既忠誠都好，你可唔可以坦白話我知…？」





「我…果日真係訓左喺巴士站……」

可勇垂頭，因為佢清楚知道靜悠既性格。

時間一直過，可勇一直垂頭，就好似等靜悠一個判決咁，最後靜悠企起身：

「對唔住，我依然係接受唔到…或者到你想俾返個仔我果時，你再搵我。」

「我唔會俾…」

「咁我地等法庭判…呢餐多謝哂，但我有小小唔舒服，我走先。」
靜悠轉身離開，可勇一直喃喃自語：

「我唔會俾返妳…如果我俾返天佑妳，頭家就真係會散架喇…」

之後既一星期，靜悠每日都閒賦在家，桂姨覺得愈來愈奇怪，但知道如果直接問靜悠都唔會得到自己想要既答案，最後桂姨選擇一個最直接既方法去搵自己既答案。

「喂喂，志龍呀，靜悠放假咩？我見佢成個星期都唔使返工既？」

「唔好問我，妳自己問返佢。」

潘志龍近乎無視桂姨身份既態度令桂姨更奇怪，人老精鬼老靈，桂姨其實一直都知道潘志龍既為人，但向來以生活為首要既佢，最後都選擇左錢而無視一切包括靜悠感受在內既因素。

因為年輕時要做洗碗養家而老來一身病痛既桂姨，出自一份單純而老派既母愛，喺靜悠成長既期間已經試過好多次唔理靜悠感覺既決定，佢永遠覺得到最後靜悠會知道佢既選擇係正確，係最好。

桂姨收線之後直接問靜悠，靜悠亦直接將整件事向桂姨講出嚟，靜悠希望桂姨可以有一次企喺自己既一邊，唔好再為一個錢字而不斷去磨鍊佢地之間既親情，佢希望桂姨明白自己。

桂姨聽完之後，諗左幾分鐘，靜悠終於見到媽媽唔再係一面倒咁幫潘志龍佢覺得好開心，媽媽終於明白自己，終於會用自己既立場去關心自己。

桂姨：「女，阿媽知道志龍其實唔係一個好老公，但妳知唔知點解我會一直想妳同佢一齊？」

「錢丫嘛。」
靜悠斬釘截鐵既一句，就好似將一路以嚟既悶氣發洩出嚟咁，桂姨：「呢個就一定啦，但阿媽都想話俾妳知，仲有一個原因係潘志龍係我地親戚，有阿媽喺度，就算佢點對妳差都有個譜。
好似薛可勇咁，又冇錢又玩女人，阿媽想同佢講都冇身份，妳估外母真係有咁高地位咩？」

靜悠：「整件事都係潘志龍安排一個人去可勇身邊去引佢，媽妳唔好成日用個錢字去比較好冇？」

桂姨：「女，係妳當日成日同我講可勇唔做嘢，妳支撐得好辛苦，唔係阿媽講架。」

靜悠：「我知呀，但我都話左果個女仔係潘志龍安排，一單還一單好冇？」

「邊個安排唔係一個問題，問題係，妳講果晚佢地到底佢左邊？妳而家知道左未？」
桂姨呢一句，再次正中靜悠心臟，而家既薛可勇已經好盡責，係靜悠從前渴望既一個薛可勇，但要靜悠原諒可勇，桂姨所講既問題到底都係一個關鍵。

「我唔知…佢有解釋，但我唔信…又或者係我敢信…」

打後幾日，靜悠每日依然都係足不出戶，一直思考可勇被潘志龍陷害同天佑將來既事。
靜悠既思緒就好似有天使同魔鬼不斷爭論一樣，可勇係被陷害？果晚佢同霜霜去左開房？可勇依然愛我？可勇既轉變只係假象？

靜悠諗唔通，想唔透，佢睇唔清面前既所有問題。
就算表面上幾強悍既女人，喺家庭同愛情呢個人生課題面前，都唔可能來去自如。

內在力量搞唔好既問題，最好就係外靠支援，靜悠一個電話，安兒同美寶又要乖乖出動。

老地方之內，靜悠向安兒講出識穿潘志龍既事，安兒：「真係妳表哥？我都話左可勇唔係呢啲人。」

靜悠：「但佢仲有嘢未証實到。」

美寶：「其實點解要証實？」
，聽到美寶既問題，靜悠一臉不屑：「咁都唔証實？成世人流流長唔通有條刺？」

美寶：「我好耐冇見可勇，但呢段時間聽妳地所講既可勇，已經變左好多，我覺得要一個男人咁大既轉變，一定係有一個好大好大既原因，唔使講都知道係因為妳。」

靜悠：「咁又點？」

美寶：「唔係咁又點？好似妳地鬧我成日好似個傻婆咁等宣奇，如果要反對我自己既話我係可以有好多道理說服我自己唔去等。
但事實上，我心入面果句係我好想等，就算浪費哂我所有時間我都想去等。」

「我唔係……」

靜悠想反駁，但被美寶打斷說話，美寶：「妳聽我講埋先，妳成日覺得自己係啱哂，只有可勇錯，但其實一段感情有咩必要經常去放上天秤？如果妳真係想挽回一段唔應該破裂既感情，點解唔放低自己果堆堅持？妳知唔知妳有一個男人肯為妳咁樣改真係好幸福？」

靜悠：「唔係我堅持，係成件事唔係我一兩個決定就可以改變，而家唔係玩遊戲，唔鐘意就離婚，鐘意就一齊，咁樣對天佑同我地先係最唔好。」

美寶：「妳成日覺得會影響到其他人，根本感情只係屬於兩個人，其他人既眼光係唔使理，妳地就算分幾多次手，離幾多次婚，喺旁人眼中只不過係茶餘飯後既話題，點解要睇到咁大咁嚴重？最重要係，妳有冇諗過忠於自己？用妳心中最想果個答案去決定自己將來？」

靜悠：「我唔係妳呀，妳唔想結婚就唔結婚？我做唔出呀！」

「夠喇悠…」

兩人為感情爭論得如火如荼既同時，清楚大家性格既安兒怕靜悠既心直口快會傷害柔弱既美寶，立即發聲表態：「我覺得美寶今次講得啱。」

「連妳都叫我唔好計？」
靜悠問安兒，安兒放低酒杯，向靜悠解釋：「果日我見到妳，我係故意叫可勇去睇下我同我前夫既事，我想俾佢知道我同佢而家關係有幾惡劣，根本兩個曾經一齊過既人，係冇可能可以做得番朋友，唯一原因，就係以前妳地都唔太愛對方。
如果妳地都曾經好愛對方，要將一段感情喺一個破碎既結果之中抽返出嚟，最後拉得返出嚟既就只有恨意。

好似而家思倪咁，有佢阿爸既地方就唔會有我，佢得幾歲仔，但呢一世都唔會再有親生父母陪佢去同一個地方既機會，如果妳問我對思倪影響大唔大，連我自己都唔知道。
美寶講得啱，如果大前提係妳覺得可勇有為妳改變，再加上呢件事係影響到天佑長大，如果係咁既話，由妳去退一步成全某個修補關係既機會，我覺得值得。」

「其實我有諗過…」

靜悠無奈。

美寶：「悠呀，我都唔係想教妳，只係我其實好羨慕妳呀知嘛？如果妳真係愛一個人，俾一次改錯既機會俾佢都唔係太過份之嘛…」

靜悠：「咁如果我原諒左佢，但最後真係發覺得佢有做對唔住我既事，咁我點？唔通又離婚呀？」

安兒：「我地既意思咪就係叫妳唔好諗，唔好再考究，唔好再去問，做一個蠢蠢地既女人咪幾開心。」

靜悠：「我唔得…就算我話我自己得，最後我都係忍唔到。」

美寶：「如果係我，我會選擇犧牲一次自己既原則。」

靜悠：「如果犧牲一次就會有第二次，我守唔住自己原則，個家咪一樣唔會有將來，妳都唔明。」

「我都想明…」

美寶突然眼有淚光咁起身，然後不發一言咁走向廁所方向。

「安兒，佢做乜嘢？」

「宣奇頭先打俾佢，同佢講大家都係做返朋友比較好。」

靜悠：「……
…果個宣奇咁都得？美寶為左佢婚都唔結喎。」

安兒：「其實係美寶自己揀唔結，佢一路咁用力去同妳講佢想講既嘢，乜妳真係唔明咩？」

靜悠：「佢想講乜？」

安兒：「如果以世俗去睇，為左另一個男人而唔結婚，根本就已經係一件錯得好緊要既事，但美寶都決定做，因為佢好似自己咁講，忠於自己，就算係輸都係輸喺自己決定度，而唔係輸喺其他人既目光。
美寶好勇敢咁揀左自己想要想等既人，唔理所有人鬧佢，背後笑佢，佢都想等佢心目中果個人。」

靜悠：「但到而家咪一樣輸到乜都冇…」

安兒：「好似可正成日同我講，如果一個人要見到結局先肯付出，咁果一樣嘢已經唔係叫付出，叫交換。」

靜悠：「就算我肯扮冇事，我阿媽都唔會接受返可勇。」

安兒：「呢樣我唔可以俾意見妳，因為係妳兩母女既事，但如果係我，我會先諗係邊個陪我過下半世。
孝順冇錯，但如果妳孝順到俾某一樣嘢挑戰妳既價值觀，妳一定要諗方法解決佢。」

靜悠：「其實我好無用…除左搵錢之外，生活上其他事我都好似冇概念咁。
因為我好細個就知阿媽辛苦，中學就去幫人補習，出嚟做嘢就搵一份賺到最多錢既工，我自細就俾阿媽教到我唔信人，我只係記得自己既需要同原則，有時我都覺得自己生活得好辛苦，但我唔知點樣改變自己。

有一次我帶天佑去食上海麵，食完之後佢話好飽，我好開心以為自己做左好媽媽應該做既事。
但之後天佑同我講佢根本唔鐘意食，果一刻我覺得自己好失敗，以為自己做得啱，但只不過係一個幾歲既小朋友唔想我唔開心先食哂一碗佢根本唔鐘意食既麵。
我係佢媽咪，我以為自己照顧緊佢飲食，點不知原來係佢照顧緊我心靈。

我一離開自己既原則範圍，我就唔知自己識做啲乜…」

安兒：「唔好諗太多，妳休息多一段時間先啦。」

「喂，我走喇，我有車呀今日，送埋妳地啦。」
美寶呢個時候由廁所返嚟。

「我唔使呀，我老公接我，妳送埋靜悠啦。」
安兒用腳踢踢靜悠，暗示靜悠陪一下美寶。
靜悠：「好呀，妳車埋我。」

三人分道揚鑣之後，美寶同靜悠上車後就向靜悠屋企出發，車開往高速公路既時候，天突然落起雨。

靜悠：「無端端又會落雨既…」

美寶：「我渣得好慢架喇，但係…嘩！」

美寶大叫既原因，係因為對面線有一間私家車失控，以極高速度向美寶架車既方向撞埋嚟。

靜悠：「小心啊！」

一架失控既日本車向美寶既右邊車頭方向撞埋嚟，美寶自然反應之下將軚盤扭向右邊，但日本車中途撞到路邊燈柱，改變方向之下車尾反而撞向美寶一邊既車門，好在車速已經減慢，只係將右邊車門玻璃撞爛，最後兩架車都死寂咁停低左。

靜悠檢查自己身體，除左有俾安全帶拉扯既痛楚之外，靜悠基本上冇任何受傷，但美寶…

「我隻手呀…」

美寶一邊望住自己右手既血不停咁流，一邊大叫。
靜悠：「妳撞到邊度？」
美寶指一指車門上塊爛玻璃，靜悠見到上面有明顯既血跡，美寶混亂中，右手受傷，流血不止。

靜悠第一時間報警，再打電話俾安兒：「安兒，妳同可正去到邊？我同美寶撞車，我應該冇事，但佢隻手就流好多血。」

安兒：「點解會咁唔小心？妳同佢點呀？」

「我冇事…我應該只係嚇親…」

靜悠呢個時間先意識到自己對頭先所發生既事既感覺，先記得頭先發生事果一刻既感覺，但佢冇講俾安兒知，只係叫安兒去最近既醫院。

半個鐘頭後，仁濟醫院。

安兒同可正趕到醫院，見到靜悠坐左喺急症室發呆。

「悠。」
安兒大叫，靜悠如夢初醒，靜悠：「安兒…正哥。」

正哥：「點呀妳有冇事呀？」

靜悠：「我驗左，只係手背撞瘀左，但美寶隻手好嚴重，流左好多血，醫生話入面有好多細菌，要清潔完止左血先可以再睇有幾嚴重。」

安兒：「點解會咁唔小心？早知我車埋妳地啦。」

靜悠：「唔關美寶事，係對面架車撞過嚟。
個司機仲傷得嚴重過我地好多。」

安兒：「妳通知左美寶屋企人未？」

靜悠：「未，佢電話一早冇電，我拎唔到佢屋企人電話，但佢上車前借過我電話打過一次俾宣奇，頭先我跟返個號碼Whatsapp左佢，但未覆我。」

正哥：「咁妳屋企人妳通知左未？」

「我未…我都冇咩事，咪諗住唔……
…點解你會嚟既？」
靜悠望住醫院急症室既大門，門口出現既，係一個拉住三個紙皮箱同一個大布袋既可勇。

可勇：「我去緊拎貨，阿嫂話妳有事，我已經即刻趕嚟…妳冇嘢嘛？」

靜悠：「我…冇事呀…係美寶佢…」

「老公，陪我買支水。」
安兒刻意帶同可正離開，為可勇同靜悠製造一個空間。

「你拎咁多貨既？」
靜悠見到可勇身後既貨問。
可勇：「係呀，班運輸夜左，我咪要自己去拎，咁啱阿嫂打俾我…我咪…嚟睇下妳有冇事。」

「係隻手腫左小小，冇嘢呀。
係呀，呢兩個星期我太忙，所以冇去睇天佑，佢有冇搵我？」
靜悠尷尬咁問，可勇：「有呀，我咪話妳忙囉，我知妳一定係有事做先冇時間睇個仔。」

閒話兩句之後，兩個人竟然再冇話題。

靜悠：「係喎，你仲記唔記得上次你同以娜撞車都係嚟呢間醫院？」

「記得，點會唔記得…果次嚇到我死，架車撞果下仲以為會衝落山見唔到妳…」

可勇意識到自己有輕微衝口而出既狀態，立即將說話收返。
靜悠：「果次我收到電話都好驚…咁快就過左咁長時間，唔知以娜而家點呢…」

可勇：「阿哥話過我知，以娜姐就係果日同阿哥講佢爸爸有心臟病既事，加上以娜姐婆婆都好似係呢度過身，阿哥嚟返呢度一定好多嘢諗，佢咁婆媽，哈哈。」

靜悠：「你細聲啲，一陣安兒聽到你就死。」

可勇：「阿嫂不知幾開明，佢一向都有同阿哥傾以娜姐既事，佢同我講知己知彼，百戰百勝，女人之中佢都算幾聰明。」

靜悠：「係，佢成日都講一啲我唔會明又唔會諗既大道理，但我同美寶都係得個聽字。」

可勇：「撞車果刻係唔係好驚？」

靜悠：「係，好驚。」

可勇：「頭先妳話上次我撞車既事，其實之前妳有同我講過妳聽到我撞車果一下有幾驚，我以前覺得人都無事，仲驚乜？而家先明…」

「明咩？」

「頭先我收到阿嫂電話果時，一路手震，直到啱啱見到妳坐喺度有講有笑，我隻手先識停…原來真係會好驚…驚到由個心度震出嚟…」

可勇望住靜悠講。

可勇再一次表明心意，靜悠今次冇慣性去逃避，反而一直望住可勇。
靜悠諗起美寶既說話，做人應該以原則為先，抑或係忠於自己感覺？

果一刻，突然之間，靜悠腦入面閃過一個決定，佢覺得做人應該要忠於自己，佢一瞬之間有好多說話想同可勇講，就好似某一日你一早起身，心血來潮想做一件事一樣。

但一分鐘之後靜悠又再回復冷靜，因為一個電話響起，令靜悠知道呢個世界唔單單只有自己既感覺。

靜悠：「喂，媽呀…我出左去飲嘢之嘛，係呀我會夜小小返…」

※分流684號請到分流站※

「唉。」
靜悠聽到廣播，立即皺起眉頭：「點呀媽，係呀…我喺醫院…我冇事我…朋友之嘛，妳唔好嚟喇。」

靜悠刻意走到一個角落聽電話，可勇無聊繼續坐，可正同安兒呢個時候返到可勇旁邊。
安兒：「靜悠去左邊？」

可勇：「佢阿媽打俾佢，佢行開左聽。」

安兒：「俾佢阿媽知道又唔知會點…」

「可勇，要唔要食支煙？」
可正突然問，可勇：「好呀，你陪我，阿嫂我地出出去。」

走出大門，可勇拍拍可正膊頭：「點呀哥，有咩想講？」

可正：「你又知我有嘢想講？」

可勇：「一世人兩兄弟，你諗乜唔通我唔知咩。」

「記唔記得上次嚟呢間醫院呀？」
可正問：「可勇：「我頭先先同靜悠講完上次撞車既事，我記得，以娜姐吖嘛…」

可正：「果日係我最後見以娜之前既幾日，如果你而家問我，阿哥覺得而家生活好好，冇嘢要改。
但如果你話可以俾我返去果日同以娜喺呢間醫院既情境，我想同佢講既嘢一定唔止咁少…

阿哥已經追唔返以前既事，我希望你明我講乜。
同一句說話，喺醫院講同喺茶餐廳講係完全兩回事嚟，自己諗下。」

「我知道喇哥，我入返去。」
可勇帶住可正既說話走返入醫院，呢個時間見到靜悠迎面走過嚟向可勇講：

「我阿媽嚟緊，不如你地走先。」

可勇：「哦…咁好啦。」

原本一腔熱情既可勇，最後只可以將說話收返去自己既心入面，同靜悠匆匆道別之後，就失望咁同可正靜悠一齊離開醫院。

「靜悠個阿媽真係煩。」
離開時可正突然講，安兒：「每個人都緊張自己子女啦，唔太過份既話都冇錯既。」

可正：「上次妳都見唔到佢個樣，如果我打女人既話佢而家而家仲訓緊醫院呀。」

安兒：「誇張到死。」

「阿嫂都講得啱既，每個父母都覺得自己所出既係最好，好似我同你以前咪一樣一塌糊塗，阿媽阿爸又咪係將我地當寶。」
可勇笑笑咁講，可正：「喂喂喂，你咋喎，我一向都係好聽阿爸阿媽話。」

安兒：「奶奶話兩個都一樣咁衰呀。」

可正：「係呀，話妳同可勇兩個之嘛。」

「想死呀下？」

「哈哈哈。」

半個鐘頭後，醫院內

「點呀悠，有冇事呀？」
桂姨去到醫院立即好緊張咁問靜悠，靜悠：「媽，我冇事呀，都話係美寶受傷之嘛。」

桂姨：「佢點渣車架？一陣撞傷妳點算呀？」

聽到桂姨既一句，靜悠突然覺得好嬲：「咩叫撞傷我點算呀？而家美寶唔係人咩？撞車大家都唔想架，唔好成日覺得妳重視既嘢先係重要好唔好呀？妳一係走先喇。」

桂姨：「咁阿媽緊張妳得唔得呀？」

靜悠：「妳錫我唔係問題，但妳因為錫我而將其他既人同事都當成完全係廢物咁就好有問題，我唔講喇，我入去睇美寶。」

靜悠轉身走入醫療房，桂姨立即跟上，呢個時候美寶剛好包紮完離開醫療房。

「妳點呀？」
靜悠問，美寶：「只係止左血，如果要照X光既話要排多一陣，我唔等喇，我打算坐的士去浸會睇，係呢，妳又話可勇同安兒佢地嚟左既？」

「喂…」

靜悠打算阻止美寶，但明顯美寶既一句說話已經俾靜悠身後既桂姨聽到。

「又係薛可勇？靜悠，點解個衰仔會嚟架？佢知妳同妳表哥嘈又煩住妳喇？」
桂姨大叫

靜悠：「阿媽妳好嘈呀，我唔想同妳講住。」
呢個時候靜悠電話有訊息響起，靜悠一睇，係宣奇既回覆：

『靜悠，我今晚唔得閒，好好照顧美寶。
』

靜悠睇見宣奇既回覆，本能咁將電話收起希望美寶唔會見到，但旁邊既美寶已經邊走上邊向靜悠講：「唔使收埋喇，我睇到啦，一早預左…行快啲啦，陪我坐的士去浸會醫院。」

果晚，美寶入左浸會醫院，因為傷口太多細菌既關係，雖然做一個小手術去清理。
五日內，探望美寶既朋友車水馬龍，有送花、買水果藍、陪食午飯仲有搗亂美寶張病床既各式各樣知心好友。
做左景點少女既美寶，每日都被朋友搜集各種醜態放上Facebook與眾同樂，美寶呢幾日雖然覺得傷口好痛，但內心好快樂，

除左一個尚未出現既他。

五日後，由靜悠既陪伴之下美寶終於可以出院，出院時，靜悠幫美寶執拾細軟，而美寶就一直望住果個冇開既電視機發呆。

「少有喎，妳應該一路望住個電話架。」
靜悠揶揄美寶。
美寶：「唔望喇…以後都唔望喇。」

靜悠：「放得低咩？」

「咁妳呢？妳又放得低咩？」
美寶反問靜悠，靜悠：「我問妳妳又問返我？」

美寶：「呢幾日，我次次見到妳，諗起妳話果晚可勇一知道妳有事就拎住一袋二袋嚟搵妳，我都覺得自己好可憐，但跟住我又諗，我係可憐，定係抵死？」

靜悠：「冇端端又做乜咁呀？」

美寶：「呢幾晚，我晚晚都訓唔著，愈多人嚟探我果日，我就訓得愈差，我最想嚟果個人冇嚟，但偏偏嚟一班我心目中無關痛癢既人。」

靜悠冇講嘢，繼續聽美寶講。

「但慢慢我又諗，我好怕醫院既味，夜晚又覺得好驚，偏偏又係呢班我覺得無關痛癢既人，去支撐我呢幾日既生活。
其實…喺佢心目中，最無關痛癢既人係我…就連我有事，佢都冇出現過，以前我成日俾幾百個藉口自己去等，去搵佢既蹤跡。

但而家我喺醫院佢都冇關心過，我仲叫自己點樣去等佢？我根本只係一廂情願，有啲嘢，可能一路都只係喺我個腦入面發生。」

「抹下啲眼淚。」
靜悠為美寶遞上一張紙巾。

美寶：「所以我決定唔會再等，悠，妳都唔好再堅持咁多，起碼俾多次機會可勇去做佢所講既承諾。」

「好喇，我知道喇，夠鐘出院，我同妳返屋。」

美寶入院呢幾日，可勇冇同靜悠見面，只係以電話聯絡。
美寶出院既同一日，可勇集齊所有家庭成員去到薛家開一個家庭會議，喺可正、薛媽仲有安兒面前，可勇提出左一個好認真既問題：

「我點先可以令靜悠唔同我離婚？」

可勇呢一問，令其實三個人都停住，可勇同靜悠明明已經喺分居既手續當中，點解可勇到而家先問呢個問題？

「點解你會特登叫我地返嚟問呢個問題？」
可正問，可勇：「我唔想同靜悠離婚，我識做，同我可以做既我已經做哂…我真係唔知可以點做，你地係我最親既人，我只可以咁樣問你地。」

薛媽：「阿媽以前成日叫你對靜悠好啲你又唔聽，係要個老婆走左你先識驚。」

「媽，唔係而家呢個時候講呢啲，你細仔唔係冇哂辦法都唔會咁樣去問我地。」
可正拍拍薛媽既手背講，呢個時候安兒插上一句：「有啲嘢我唔應該講，但可勇既然你咁認真去對待同靜悠既問題，阿嫂點會唔幫你，其實靜悠已經冇喺潘志龍公司度做，佢已經知道可勇上次件事係潘志龍搞出嚟。」

「靜悠冇做？點解佢冇講？潘志龍既事佢點知？」
可勇追問，於是安兒將靜悠所發生既事一五一十咁向佢地透露，而當中最令可正可勇驚訝係既阿栽既幫忙。

可正：「我地係睇錯阿栽定係怪錯佢…」

可勇：「佢始終都仲記得我地以前既日子…」

安兒：「靜悠唔俾我講，係唔想可勇因為佢冇幫潘志龍而特別去做任何事，呢個傻妹好硬頸，但有時硬頸到自己都唔知為左乜嘢。
我同佢傾過咁多次，除左佢仲未放低可勇果一晚始終証實唔到去左邊之外，就係佢阿媽一直都左右佢既考慮，但佢地兩母女既事我地理唔到，最終都係只有可勇你自己去講。」

「一係咁啦，我地約靜悠飲餐茶，起碼俾佢知道，我地一家人都仲係等緊佢返嚟。」
薛媽提出意見，其餘既人都覺得非常之好，最後大家都決定由可勇去約靜悠。

家庭會議結束，可勇自己一個人又拎住一大堆貨去到郵局寄俾客人，沿途，可勇個心都十五十六，一路盤算緊，點樣可以向靜悠再好好咁解釋一次。

「叫全孝同樂芝試下搵霜霜會唔會搵到呢？但我都冇出去咁耐，人地都冇必要幫我…」

可勇一邊行一邊垂低頭自言自語，行到轉角位既時候唔小心撞到另一個途人。

「對唔住。」
可勇低頭道歉後再繼續行，點知被對方一手捉住手臂。

「薛可勇，行路小心啲啦，哈哈。」
可勇抬頭，見到直呼自己個名既，就係幾年前曾經同哥哥薛可正喺球場有一席互相勉勵既對話，兒時相識既足球好友，梁國威。

「孖指，好耐冇見，呢位係…？」
可勇望住梁國威身邊既一位陽光美少女問

梁國威：「呢個我未婚妻，Fiona。」

「阿嫂。」
可勇禮貌咁同Fiona打左招呼之後繼續同梁國威互相問候近況。

「我幾好呀，下年十月結婚喇。」
梁國威望一望Fiona之後，甜蜜咁邊笑邊答可勇。
可勇：「恭喜哂呀，記得請我同可正。」

梁國威：「一定啦，最近仲有冇踢波呀？」

可勇：「少啦，個仔大左多工夫做，你又點呀？我見你隊屯門隊打得幾好喎。」

梁國威：「叫唔錯啦，得閒入場撐下我地啦。」

可勇：「好呀，下次帶個仔嚟撐你地場，咁耐唔見，你成個人成熟左，又咁有計劃。」

梁國威：「計劃？冇架，你知我個人一向都係鐘意做乜就做乜，今日唔知聽日事，搵到個自己鐘意既就想結婚架啦，唔係一個唔覺意我聽日死鬼左，又未做過自己想做既嘢咪好後悔？」

Fiona：「喂呀，死乜嘢呀？」

梁國威：「我咁講之嘛老婆，比喻比喻。」

可勇聽到梁國威既一番說話，覺得好奇妙，呢一類順口式既道理其實我地生活之中都應該聽過不下百次，但當一個將呢個道理身體力行既人企喺你而前講呢番說話，的而且確會煥發出另一種領悟。

可勇：「走先喇我，到時記得俾帖我地一家呀。」

「好呀，再見。」

別過梁國威，可勇既心情特別熱血，人既情緒就係一樣好特別既系統，有時會無故死機，有時又會因為某啲小事而變得極度亢奮。

充滿感量既可勇再次拎起電話，接通一個可能影響佢一生人既來電。

電話連線果一刻，可勇覺得時間過得特別漫長，三秒後，靜悠終於接電話。

可勇，：「喂，我係可勇呀。」

靜悠：「我知道呀，做咩事呀？」

可勇：「妳喺邊呀？」

靜悠：「我陪美寶出院，而家去左佢屋企，你搵我做乜？定係天佑搵我？」

可勇：「阿媽話…下星期一想同妳飲茶，佢叫我親自約妳。」

靜悠：「奶奶約我？好呀，星期日你再話我知去邊度飲。」

可勇：「如果飲茶之前既星期六…我想同妳食餐飯呢？」

靜悠：「又食飯？上次先食到鬧交，唔食喇今次。」

可勇：「同我食啦好冇？」

靜悠：「唔食喇，飲茶果日咪見到囉。」

可勇：「阿嫂同我講，妳冇返潘志龍公司，我擔心妳，只係想同妳食餐飯傾兩句咋。」

靜悠：「唔使擔心，我OK。」

可勇：「一個鐘啦，好嘛？」

靜悠：「點解你係要果日同我食飯？」

可勇：「我果日生日」

可勇講完之後，雙方都沉默左一段時間，然後…

靜悠：「幾點，邊度等呀？」

最後可勇以中環作約會地點，星期六，晚上七點鐘，可勇一身西裝，衣衫筆挺咁準時出現喺蘭桂坊一間餐廳。
呢一間，係可勇靜悠第一次單獨食飯既地方。

七點零八分，靜悠到步。

「嘩，你今日生日都唔使著到咁隆重，你早啲同我講嘛，你睇我著得咁普通。」
靜悠第一眼見到可勇後好驚訝咁叫左出嚟，佢已經好耐冇見過可勇呢個打扮。
可勇：「唔緊要啦，我心血來潮拎返套衫出嚟著之嘛。

靜悠：「哈哈，我好耐都冇見過你呢個樣。」

可勇：「唔好笑喇，行喇。」

「去邊食呀？」
靜悠問，可勇：「我同妳第一次食果間意大利餐廳嘛，我知妳鐘意食，但今日打左幾次都打唔通，而家行上去食啦。」

「執左喇…」

靜悠唔想可勇尷尬，扮一個可愛既樣將呢個事實講出嚟。

可勇：「執左…？可能我太耐冇出呢區喇…咁妳想食咩呀？」

「第一間食唔到，咪食我地第二次食飯既餐廳囉。」
靜悠故意提出問題，呢種偏向俗稱港女思想既做法係想知道可勇對自己有幾多記憶。
可勇：「灣仔喎，坐的士呀？」

聽到可勇答案，靜悠開心咁答可勇：「行去啦，仲有時間。」

兩個人沿皇后大道中一直向灣仔方向咁行，由蘭桂坊，行到去娛樂行，然後係馬莎、新世界大廈、Joyce、雪廠街…

呢一條，係靜悠同可勇以前宏訊工作時每日必經既路，每一晚佢地都係行住呢條路去晚飯，然後再由呢條路折返宏訊。
呢條路上面，有佢地所有既回憶，邊一個轉角路口爭執過，又或者係邊一個霓虹燈牌下輕吻過，邊一個紅綠燈前許下過邊一個承諾，一迅之間都由佢地既心底通通勾起。

從前既一對戀人，今日再踏足呢條路，遺憾大家口中只係剩返一個話題。

靜悠：「天佑一定好嬲我，我又咁耐冇見佢。」

可勇：「佢畫左幾幅畫，話等妳去果時送俾妳。」

靜悠：「乜嘢畫嚟架？」

可勇：「媽咪煮飯，哈哈，畫得妳好似樣架。」

靜悠：「個仔第時唔知會唔會做畫家呢？」

可勇：「妳想唔想？妳想既話，我冇問題架。」

靜悠：「可勇，記唔記得呢度呀？」

「點會唔記得，阿哥同以娜姐果次既事丫嘛。」
兩個人一邊行一邊傾，不經不覺間，嚟到匯豐銀行既地下，當日薛可正同張以娜爭執既老地方。

靜悠：「原來已經咁多年…」

可勇：「個仔都三歲幾喇。」

「我做人媽媽咁耐架喇。」
靜悠玩笑形式咁輕輕帶過，因為就算兩個人點輕鬆點自然，最後既話題，大家都知道一定會回到起點。
靜悠知道自己最在意既係果一晚，而可勇亦都知道為左個家，佢唔會讓出天佑既撫養權。

「以娜都走左好耐。」
可勇邊講邊凝視當日可正同姒娜爭執既地方，一邊回憶多年嚟既往事。
可正同以娜既故事唔係就已經話俾可勇知，呢個世界就算俾你搵到你想要既人，都唔一定可以留喺身邊？

「係呀，唔知佢而家點呢？」
靜悠亦一樣諗法，果一刻，喺車水馬龍既路途之中，靜悠好似突然明白某一個道理，以前密不透風既某種執著，到今日好似無故開左一扇門咁，最起碼，靜悠已經決定今晚既約會入面唔會再提呢件事。

兩個人慢慢再行到長江中心，呢度既一花一草都冇變，熟悉既地方同氣味圍繞住靜悠同可勇，喺美麗回憶既襯托之下，佢地感受到一份好耐未有過既甜蜜感覺。

突然可勇停低腳步，望住靜悠：「我一定會搵到令妳安心同原諒我既方法。」

「今晚唔好講呢樣嘢，去食飯啦，好肚餓呀。」
靜悠笑笑，然後拉住可勇既衣袖轉身繼續行。

果晚，可勇打算一個星期之後會送一份準備左好耐既禮物俾靜悠，希望佢可以原諒自己。

約會之後，靜悠高高興興咁返到屋企，梳洗之後準備訓覺既時候，接到可勇既電話。

「妳訓未呀？妳記得後日飲茶喎。」

「記得喇，到時我去搵位啦，你叫奶奶可以同天佑訓晏小小。」

「我陪妳啦，到時見。」

靜悠收線，但房外面既桂姨將靜悠既說話聽得清清楚楚，但桂姨不發一言，神秘咁返到去自己房入面打出一個電話。

「志龍呀，你個私家偵探講得冇錯，佢真係同果隻窮鬼薛可勇去完街，仲話約左後日飲茶，後日你同我一齊去，睇下姓薛果家人仲想迷住我女到幾時。」

星期一，中午十二點。

靜悠準時到達酒樓，為左今日嘅家庭約會，靜悠故意提早兩個鐘出門，為可以令薛媽到達後可即時入座而準備。
當靜悠順利拎到一張八人枱時，薛家等人亦都準時出現酒樓。

薛媽一馬當先想搜尋靜悠既行蹤，聰明既可勇拎出電話致電靜悠：

「喂，我地到左喇，妳喺邊度？」

「奶奶，呢度呀。」
靜悠企起身熱情咁揮手，薛媽旁邊既可正同安兒都覺得，今日既氣氛開始得相當唔錯。

---Advertisement---





可正：「靜悠心情好似幾好喎，有啲辦法喎可勇你。」

可勇：「邊係，埋去坐喇。」

薛家一等人會合靜悠，靜悠笑容滿面咁為大家清洗餐具，安兒故意走到去靜悠旁邊坐，而天佑亦第一時間撲向靜悠。

「媽咪。」

靜悠：「有冇掛住我呀？」





天佑：「有，媽咪，我隻高音腳損左。」

「點解會咁呀，俾媽咪睇下。」
靜悠拉起天佑褲筒，可勇喺一邊笑住講：「唔使理佢，佢整到少少之嘛，今朝已經俾我地全部人睇過，成日想人錫。」

靜悠：「咁耐冇見，錫下都應該啦。」

「靜悠呀，食牛肉啦。」
可正將食物放到靜悠碗內，靜悠因為之前同可正爭執嘅事停頓左一秒，然後好快又轉為快樂嘅笑容。
安兒：「嘩，老婆都未有就夾俾個弟婦？」

安兒故意一句，令靜悠覺得尷尬，故意用手撞安兒一下，安兒：「我冇講錯呀，哈哈。」





自從可勇同靜悠離婚之後，薛家好耐都冇試過咁開心既聚會，靜悠呢個時候嘅心開始放開，佢開始諗，自己可以用邊一個程度去接受可勇。
可勇呢個時候拎左一盒朱古力出嚟，係之前提過靜悠最鐘意食既一種朱古力。

天佑：「朱古力呀媽咪！」

可勇：「食啦大家，我之前買左好多，而家唔使再用，大家幫手食左佢。」
可勇將一粒遞到靜悠面前，靜悠接過朱古力，可勇：「一陣飲完茶返去，我有禮物送俾妳。」

「禮物？」
靜悠詫異，但更詫異既係靜悠呢個時候見到可勇身後有兩個人正向自己走過嚟，係桂姨同潘志龍。

「媽？」
靜悠大驚，知道桂姨帶住潘志龍喺呢個時候出現，一定唔會係巧合，起身立即向桂姨跑過去。

「薛可勇，你個死人仔對我個女唔住而家想用乜嘢計去迷我個女呀？」
桂姨一聲大叫，令在場所有人都將注意力集中喺薛家身上。

「媽，妳做乜呀？」
靜悠想攔住桂姨，但被一手推開。
薛媽望住桂姨走向可勇方向，知道好男不與女鬥，為避免可勇受辱，薛媽故意走到兩人中間將桂姨擋住。

薛媽：「襯家，咁啱？」





「襯家？我呸。」
桂姨接近極致既狂態，將薛媽噴得一面都係口水，母親受侮辱，可正可勇立即衝上前。
薛媽：「你地兩個停低！
阿媽會處理，呢度係酒樓，唔好失禮。」

「媽呀，妳癲左咩？」
靜悠知道桂姨性格，想上前阻止，但呢個時候被潘志龍拉住，潘志龍：「表妹，妳唔好阻住佢地啦。」

「放手呀潘志龍。」
可勇轉跑向潘志龍身邊將佢拉住靜悠嘅手推開，但同一時間桂姨亦將可勇推開，桂姨：「係你唔好掂我個女呀，俾返個孫我呀仲有。」

聽見桂姨說話，薛媽面上表情突然變得奇怪，企喺一邊嘅安兒係唯一一個留意到薛媽表情變化既人，知道情況可能有不妙，潛伏幾年嘅問題可能會突然爆發。

靜悠：「點解妳會嚟架？我地飲餐茶之嘛。」

桂姨：「飲茶？仲有前日去中環食飯呢？妳當阿媽唔知呀？女呀，我養到妳咁大都係想妳嫁得好，生活好，點解妳總係唔聽我講？妳表哥唔好咩？佢話如果妳而家肯嫁俾佢，何文田果層樓就加埋妳個名呀。」

聽完呢一句，靜悠同薛家既人都明白係一回乜嘢事，潘志龍以金錢做引誘，一直以靜悠好聽自己話嘅桂姨發現女兒偷偷約見可勇，靜悠同可勇復合機會大增之下毫無辦法，一時情急帶住潘志龍嚟到酒樓搗亂，希望就算用幾丟人現眼嘅方法都好，都唔可以俾兩個人再走埋一齊。





最重要係，潘志龍何文田嘅住所，市值一千七百萬。

「妳賣女呀？」
靜悠向桂姨大聲咆哮，潘志龍上前阻止：「妳唔可以咁大聲同老人家講嘢。」

靜悠：「你上次俾我踢爆係咪衰唔夠？」

潘志龍：「妳聽我講，我…」

可勇：「點解你一定要搞我同靜悠？你明知佢唔會鐘意你？」

潘志龍：「你收聲，薛可勇，上次我冇報警放過你而家仲咁惡？」

可勇：「而家報，你點搞我都可以，但你唔好再煩住靜悠。」

「你唔好講到咁偉大，我已經搵到霜霜，表妹，妳想唔想知佢地果晚去左邊？」





潘志龍嘅一句，引起左另一個變數。
霜霜呢個名，一直係靜悠心入面既一個鬱結，到底呢個同我素未謀面既女人有咩咁本事？可以令可勇出軌？靜悠聽到潘志龍所講，忍唔住問潘志龍：「你真係搵到果個女人？」

潘志龍：「係，佢仲同我講，果朝早係同薛可勇去左開房。」

可勇目瞪口呆，因為連佢自己都唔知道潘志龍所講嘅係唔係事實，本能反應之下唔可以第一時間反駁潘志龍。
但另一面既靜悠聽到潘志龍講出所謂真相之後，兩隻眼嘅眼淚已經開始流落嚟。

靜悠喊嘅原因好複雜，或者係終於知道左一個自己唔願知道嘅真相，又可能喺天佑面前，父母要將一個咁殘酷嘅事實呈現俾一個咁細個嘅小朋友知道。

而另一個重要原因，係靜悠以為自己終於可以放低心結，慢慢咁再同可勇走近，結束呢一段漫長而痛苦嘅單身旅程。
可惜一切都事與願違，就喺呢個可以破鏡重圓嘅前一秒，兩個人嘅緣份又停低左。

可勇沉默，可正知道自己需要為弟弟解圍：「你話係就係？叫埋條女出嚟先講啦。」

潘志龍：「我唔叫出埋佢出嚟就係想俾返小小尊嚴表妹，我唔想佢難過。」





「夠喇。」
靜悠開口，所有人立即收聲。

靜悠：「媽，我地走。」

「可勇，點解你同我講你冇做過？而家佢會話果個女仔咁講？」
薛媽走上前質問可勇，可勇沉默。
安兒一直掩住天佑同天迪既耳仔，唔想俾兩個小朋友聽到大人之間嘅對話。

靜悠走遠，潘志龍跟住後面，桂姨走之前故意走到薛媽同可勇身邊：「妳個仔呃妳囉，點解妳會咁蠢架？」

桂姨一邊講，安兒一路見到薛媽兩隻手一路震。

「老公……
老公…」

安兒暗示可正，可正第一時間明白安兒意思，可正：「走啦妳，講夠未呀？」

桂姨：「我未講夠呀，仲有你呢個大佬都唔係好人嚟架，有爺生冇…」

可正一邊聽住桂姨嘅辱罵，但完全冇半點感覺，因為薛媽兩隻手已經震得非常厲害，可正知道係乜嘢事，因為幾年前佢曾經見過薛媽呢個狀態，暴躁、不安、衝動、無理…係一個連可正都阻止唔到嘅狀態。

桂姨：「唔好話我話呀，你地一家都咁賤，個死鬼老豆都唔慌係好人呀。」

「啪！」
一下響亮嘅掌摑聲傳嚟，桂姨被薛媽狠狠咁摑左一巴。

桂姨：「妳打…我？」

薛媽：「你夠膽鬧埋我老公？」

「啪！
！」
薛媽嘅抑鬱症終於爆發。

「媽！」
事出突然，靜悠同可勇第一時間各自跑向自己母親將兩人隔開，薛媽掌摑完桂姨之後異常冷靜，只係木無表情咁不斷想再向桂姨行近，右手握成拳頭狀。

「媽，妳點呀？」
可正知道薛媽係受病情影響先會有呢個舉動，所以第一時間將薛媽拉到一邊。

桂姨：「妳打我？女呀？妳睇下妳睇下？佢地係錫妳既就唔會當住其他人面打妳阿媽我啦…嗚。」

「妳…妳地點可以亂打人架？」
靜悠向住薛媽聲嘶力竭咁大叫，但同時一種好混亂嘅情緒令靜悠覺得好難去處理，十分鐘前我地仲開開心心一齊相處，點解而家會變成呢個局面？

可勇：「妳阿媽鬧我阿爸呀，靜悠！」

潘志龍：「就算係點都唔可以亂打人！」

可正：「幾時輪到你出聲？」

桂姨：「志龍幫我報警，我要拉左個傻婆！」

「妳話邊個傻呀？同我阿媽道歉！」
可勇走上前希望同桂姨理論，但靜悠擋喺中間：「我阿媽俾妳地打都仲要道歉？」

可勇：「妳有冇咁愚孝呀？盲嘅都睇到係妳阿媽錯啦，妳仲講到我地錯咁？冇佢搞咁多嘢就唔會有咁多事發生！」

「或者我係愚孝，但果個係我阿媽！」
靜悠同可勇以幾公分距離互相望住對方，大家都唔認為自己嘅母親有錯，呢個時候桂姨又再大聲叫：

「志龍同我報左警未呀？」

潘志龍：「我而家報！」

「幫我叫差人…嚟…拉哂佢……
班……
阿女…我個心口…好痛呀…」

桂姨一邊講按住自己心口，面露痛苦表情咁慢慢坐喺地下。

「媽，妳做乜呀？」
靜悠緊張咁扶起桂姨，眼神入面充滿住不安同恐懼，無論點錯都好，靜悠只有呢個媽媽，一直相依為命嘅就只有呢個媽媽。

靜悠：「你地企開小小好唔好？我媽咪唔舒服呀！」

「自己發完癲仲扮可憐？」
可勇轉身行去較遠地方時細聲拋低一句說話，但偏偏俾靜悠清楚聽到。

靜悠：「我阿媽有事你係唔係好開心呀？」

可勇：「我冇咁講過，但妳阿媽無端端鬧我阿爸阿媽就唔得！」

靜悠望望可勇，再望望薛家嘅每一個人，包括天佑，然後視線移到去身後嘅一班茶客，靜悠覺得好醜，唔知點樣去應付。

靜悠最後嘅視線停留喺薛媽嘅面上，薛媽依舊係木無表情望住靜悠，靜悠知道薛媽大概發生乜嘢事，亦都知道桂姨所犯嘅錯有幾嚴重，但同時，靜悠亦都親眼睇住薛媽掌摑桂姨。

最後靜悠向薛媽做出左一個近乎歉意嘅表情後，轉身打算扶起桂姨離開。

靜悠：「媽妳行唔行到？我同妳去醫院。」

桂姨：「我行唔…到…俾我休息下。」

十五分鐘後，警察同救護車一齊嚟到，因為桂姨情況嘅關係，雙方喺警察面前都答應和解，而靜悠第一時間陪桂姨去醫院。

薛家眾人返到屋企，可勇同可正不斷咁安撫薛媽，薛媽反應反而令大家都好安心：「我冇事，只係頭先太嬲，果個女人咁樣鬧你地阿爸，點忍？」

可正：「妳冇事就得，但記得如果有唔開心一定要同我地講。」

可勇：「對唔住阿哥阿媽，又係我嘅事要大家操心。」

薛媽：「傻仔呀，最重要係你同靜悠關係，但而家睇嚟…都好難搞。」

可勇：「唔緊要啦，一段時間之後我地再算，媽妳休息下先啦。」

眾人商量期間，安兒一路拎住電話冇出聲，可正發現，走到去安兒身邊：「有人搵妳呀？兩個細嘅都訓左？」

「訓著左喇，老公，我出一出去。」
安兒向可正打左個眼色，可正明白係一回乜嘢事：「得啦，妳出去，我睇住佢地。」

半個鐘頭後，安兒坐的士去到法國醫院，喺大堂等左一陣之後，靜悠由其中一部電梯走出嚟。
安兒企起身，向靜悠微笑：「點呀？我嘅好姊妹。」

靜悠走上前，兩眼由微紅慢慢變成通紅，但一句說話都冇講，攬住安兒，喺醫院大堂入面，放聲咁大喊出嚟。

安兒由得靜悠大喊十分鐘之後，先慢慢咁安頓佢既情緒。

「桂姨…佢冇事嘛？」
安兒將紙巾遞到靜悠面前問，靜悠：「冇事，佢個心臟一向都唔係太好，冇辦法，以前做嘢太辛苦捱到咁。」

「嗯……
天佑同天迪一齊訓左，我地好姊妹，我會多啲去奶奶度睇住天佑，妳放心。」
安兒拖住靜悠嘅手講。

靜悠：「奶奶佢有冇好嬲…？」

安兒：「佢地兩兄弟一返去就圍住奶奶不斷傾偈，唔想俾奶奶亂諗嘢，但可正有同我講佢冇怪妳，叫妳唔好在意。」

靜悠：「其實我冇嬲奶奶…安兒可能妳唔知，幾年前，老爺差唔多過身果段時間，奶奶嘅抑鬱症真係好嚴重，有幾次我親耳聽到佢同自己傾偈，頭先係我阿媽有問題在先，但…佢始終都…」

安兒：「我明呀，我頭先一路睇住妳都好心痛，但我又唔出得聲…但我諗都係妳個表哥搞出嚟…妳要小心佢。」

靜悠：「我一早就知佢係搞事，頭先醫院度我問阿媽，原來潘志龍暗中做過好多事，佢又呃我阿媽話如果我肯同佢結婚會加我個名落佢間屋度，之前又搵私家偵探跟我同可勇去食飯，連今日我去飲茶都係佢一早搵人跟住我先知我地喺呢度，呢個人真係好恐怖。」

安兒：「妳都知佢個人係咁賤，咁妳仲信佢屈可勇嘅事？今日妳明明可以放低件事，點解要俾自己走返轉頭？」

靜悠：「我都以為係可以放低，但無論點都好，頭先聽到潘志龍講嘅時候，我個心好似觸左一下電咁成個人跳起，果個感覺好恐怖，好似一個惡夢突然成真，再冇得返轉頭咁…我唔敢信，就算我幾想信，我個心都係唔敢信…」

安兒：「咁唔通點？明明知冇嘢都離婚呀？」

靜悠：「頭先奶奶咁樣摑左我阿媽兩巴，我冇可能再同可勇一齊…加上阿媽仲話潘志龍肯出錢俾我地爭返天佑。」

安兒：「佢有咁好？佢為乜？」

靜悠：「我都唔知，但我阿媽已經好開心咁應承左會俾佢搵律師，我可以點？」

安兒：「悠，妳係天佑媽咪，唔係其他人點講妳就點做，而家唔係妳可以點，係應該妳想點佢地就跟住妳既意願去做，記住就算妳而家唔敢做決定都好，總有一日，喺一個最重要既時刻，妳一定要依住自己心入面所諗既去做一個妳唔會後悔嘅決定，知道嘛？」

自從果一日之後，靜悠同薛家就好似斷絕來往一樣，靜悠每次想見天佑都係經過安兒去聯絡，然後再由安兒帶天佑到外面帶俾靜悠。

薛媽亦都再冇抑鬱病嘅徵兆，就好似以前一樣正常地每日湊天佑返學放學。
而可勇都將所有心機放到網店入面，連可正安兒在內，一家人再冇提過靜悠或者係果日嘅事。

有一日，薛媽收到一封政府寄俾可勇嘅信，打開房門正想交到可勇手上嘅時候，見到可勇正企喺果塊大黑布前正做緊一啲小手作之類嘅事，旁邊都係一堆膠水同較剪。

薛媽：「可勇呀，你企喺黑布度做緊乜嘢呀？」

「冇呀，媽妳搵我呀？」
可勇將膠水執好，然後走到去薛媽面前。

薛媽：「有封信呀，政府架，你睇下講乜。」

可勇拆開信件，用一分鐘將封信睇完後，面上流露住係一副煩悶嘅樣子。

薛媽：「係唔係天佑單官司？」

「係…」

可勇點點頭，薛媽：「咁講乜嘢先得架？」

可勇：「遲啲應該會有社工上嚟做家訪，之前有朋友都同我講過…如果天佑係由妳湊，我成日喺屋企唔返工又好似唔係太好。」

薛媽：「咁你要做上網生意嘛。」

可勇：「我要申請法援，但俾佢地見到我唔出外返工，佢地會覺得我開網店只係藉口。
同埋講到底靜悠果邊係請個私人律師，如果社工咁樣一比較之下我地會蝕底，我諗緊好唔好出去搵一份工做。」

薛媽：「呢樣你同可正商量下。」

可勇：「我知喇，媽我去郵局寄貨，食飯前返。」

可勇帶住一大包貨走到樓下，正想打電話俾可正商量官司事時，一個熟悉既人出現喺可勇面前。

「好耐冇見呀，可勇。」
呢個人，係阿栽。

茶餐廳入面，阿栽同可勇客套咁交換近況。

阿栽：「我而家唔錯呀，新公司果度做得好好，其實做呢一行你都知，肯做夠狠嘅話，一定搵到錢。」

可勇：「咁咪幾好，做朋友嘅都想你好。」

阿栽：「哈哈，大家咁話。」

可勇：「多謝你，阿栽，我知道係你幫靜悠，佢先知道潘志龍嘅衰嘢。」

「多乜嘢謝丫…」

阿栽邊講邊拎起茶杯，可勇：「其實係唔係有人叫你搵我？」

阿栽望住可勇笑一笑，千言萬語，都唔知由邊一度開始去講。
阿栽：「有冇興趣做返金呀？」

可勇：「唔喇，做金時間太癲倒，我想留多啲時間俾個仔，加上而家搞網上舖頭都夠使用，但多謝你嘅提意。」

阿栽：「見你一包二包咁又賺到錢，幾得意，哈哈。」

可勇：「你都未答我，係唔係有人叫你搵我？靜悠呀？叫你勸我唔好爭天佑？」

阿栽：「佢係有搵過我，但唔係叫我勸你，只係同我提過上次你地酒樓件事，我自己多事搵你。
如果有任何事想我幫你，你就出聲同我講。」

可勇：「幫我？…哈哈，有呀，幫我搵果個霜霜充出嚟，我都想知果晚到底我自己去左邊。」

阿栽：「呢個就我能力之外喇勇哥，哈哈。」

可勇：「我夠知啦，講笑咋，但就算搵到又點，我同佢都冇可能再一齊，除非佢阿媽死左…點都好，我知你有心，栽，我正式同你講一句，對唔住，以前嘅事係我錯！」

聽到可勇一句道歉，阿栽面上嘅表情停住，明顯係一副強忍眼淚既反應，呢段友情已經冰封太耐，阿栽從來都冇諗過可勇會主動道歉，呢一刻突然覺得友情好可貴，令人好感動。

阿栽：「以茶代酒，飲啦，喂不過頭先你話做朋友想我好，呢句有冇講錯呀？」

可勇：「係呀係呀我講錯，做兄弟嘅一定想你好，得未呀？」

「飲啦兄弟！
哈哈！」

一個鐘頭後，兩個人帶住愉快心情離開茶餐廳，就喺門口分道揚鑣之後，阿栽突然叫停可勇：

「喂，可勇！」

可勇：「點呀？」

阿栽：「得閒再出嚟飲酒，阿潮話都想見你，佢仲爭你嘢要還返俾你呀。」

阿栽代潮哥所提出嘅邀請，令可勇覺得詫異，因為同潮哥嘅友情本來就已經只存在於童年時代，但直覺話俾可勇知，潮哥係出於善意。

「好呀，下星期五，發發食飯，好耐冇返過去。」
可勇向阿栽回覆，然後笑住咁轉身離開。

一個星期後嘅一個朝早，可正一家三口由屋企出發，打算今日去拜祭爸爸薛天來。

車程途中，可正同安兒又再提到屋企入面嘅事。

「老婆，有冇搵靜悠？佢呢個星期點？」
可正問。

安兒：「有打電話俾佢，但有時桂姨喺佢附近佢唔方便聽，早幾日佢同我講佢搵左份文員做住先，佢之前應該有儲落一筆錢，暫時生活應該冇大問題。」

可正：「如果佢有需要幫手，妳睇下點去幫佢。」

安兒：「你指錢果方面？我邊可能出聲？就算佢真係冇錢，以靜悠性格都唔會講俾我知，你識佢仲耐過我，你知架。」

可正：「我都知，但我都擔心佢…」

安兒：「做咩呀？擔心個弟婦呀？」

可正：「咁多年，睇住佢同可勇經歷咁多嘢，點會唔擔心？其實上次阿媽係過份左，而家諗返起，靜悠嘅處理已經算好好，起碼佢都仲記得阿媽係因為病先會咁，唔會只係怪我地咁對桂姨。」

安兒：「靜悠嘅性格本來就好簡單，最錯係佢有一個唔簡單嘅阿媽…」

可正：「呢排我都有搵可勇，阿媽話佢成日一出去就幾個鐘，都唔知去左邊，打俾佢又話冇嘢，上到屋企搵佢又若無其事咁。
又要搵食，又要睇住阿媽，又要湊天佑，我都怕佢頂唔住。」

安兒：「可勇大個架喇，酒樓果次之後，乜你冇感覺咩？」

「咩感覺？」
可正問。
安兒：「換轉係以前，你同可勇兩個已經走左上去殺左潘志龍喇，唔單止係你，可勇都隨住同靜悠嘅事，一日一日咁改轉左，果日我睇到佢以大局為重，冇再好似以前咁用拳頭解決煩惱。」

可正：「妳咁講我又醒起佢真係穩重左好多，上次喺馬路度，佢乜都唔講就走上去一個打兩個，果時個眼神連我都覺得好陌生，而家肯變，仲未遲嘅。」

安兒：「前面果度停俾我，我買紮花俾老爺。」

買好哂要準備嘅祭品之後，可正同安兒慢慢咁前往薛爸嘅靈位，就喺轉角處，可正離遠就望到一個人企左喺薛爸嘅靈位之前，係可勇。

「可勇…點解你嚟左都唔打俾我？」
可正走上前問可勇。

可勇：「哥，嫂，冇呀，呢排冇嘢做，都會嚟阿爸呢度同阿爸傾偈。」

「老公，我去拎個花樽插好啲花先。」
安兒借故走開，為兩兄弟製造一個傾偈嘅機會。
可正：「好多嘢煩呀？」

「或者係…」

可勇望住薛爸靈位上面張黑白相回應可正，眼神恍惚好似完全冇方向感，希望靠已經死去多年嘅爸爸能夠俾自己一個解決嘅方法咁。

可正一路望住可勇，覺得好感慨，幾年前當自己有感情問題嘅時候，佢仲記得爸爸喺醫院入面教導嘅一番說話。

「可正，如果有一日你發覺，你人生既路上面，可能會突然缺少左某一樣你覺得好重¬要既嘢，無論如何，流過眼淚之後，你都要繼續行，比以前行得更快，行得更大步，總有一¬日，你會同佢再見面，一定會。」

可惜到今日可勇有問題出現，只可以自己一個每日走到爸爸靈位前面作自我安慰。
可正一直都覺得自己有一個使命，爸爸離去之後嘅所有責任，都應該由佢去負責。
今日，佢好想可以同可勇分擔一下呢份心事。

一個鐘頭之後，拜祭完薛爸後，安兒帶天迪先返屋企，留低可正同可勇兩兄弟，就坐喺薛爸靈位前面果個休憩小公園入面。

「阿爸都死左三年有多，時間過得真係快…」

可正將話題打開

可勇：「哥，覺唔覺得人愈大，就算想控制，但好多事都唔係自己能力可以控制到？」

可正：「由張以娜走果一日開始我已經知道，你而家先知？遲左喎，哈哈。」

可勇：「我仲記得以娜走之後你果兩個月係點過…」

可正：「點過呀？我唔記得左喇。」

可勇：「好似我而家咁過，哈哈。」

「細佬呀，你知唔知道，其實阿爸過身之前，有一晚同我講過一番說話，但我一直都只係記住喺心入面，冇講過出嚟。
今日見到你咁既樣，我先醒起，呢個係阿爸對我地嘅教誨，唔止我，連你都應該要知…」

可正望住可勇，一字一字咁清楚講出嚟

可勇：「哥，你好少叫我細佬…哈…阿爸果時講乜嘢呀？」

可正：「可勇，如果有一日你發覺，你人生既路上面，可能會突然缺少左某一樣你覺得好重¬要既嘢，無論如何，流過眼淚之後，你都要繼續行，比以前行得更快，行得更大步，總有一¬日，你會同佢再見面，一定會。」

可勇：「好掛住阿爸…」

「我都係…」

可正拍拍可勇膊頭，兩兄弟嘅感情，盡在不言之中。
可勇：「哥，我好擔心天佑單官司…」

可正：「我聽安兒講，潘志龍幫佢地請左個律師。」

可勇：「我都有問阿嫂，佢話唔係靜悠意思，係我外母一定要咁做。」

「你自己點諗？」
可正問可勇，可勇：「酒樓果日我鬧靜悠愚孝，但呢個問題我根本一直都知，拍拖果時我仲讚佢對屋企人，第時結左婚我一定好幸福，點知果日我反而用呢個原因去鬧佢，但我同佢嘅感情已經唔到我控制，我而家只係想天佑一直跟住我，呢個係唯一一個我可以等靜悠返嚟嘅機會…」

可正：「如果你要同靜悠復合，你就要接受埋桂姨，但仲有可能咩？」

「可以點解我呢幾日都跑嚟阿爸呢度，我真係冇哂辦法，成件事係我自己做錯先，無論靜悠點樣唔信我，點解大脾氣，成件事，根本就係我錯在先，我想等佢返嚟，但我冇哂辦法。

就算我唔使理我外母，我都要理阿媽感受，我外母咁樣鬧阿爸，成件事…根本就唔係我可以解決到。」
可勇愈講愈苦惱，可正：「如果控制唔到，就唔好理住，收拾自己心情，到你控制到件事果時，就用盡你自己嘅方法，

人生，本來好多事都唔係我地可以任何時間控制到，但控制唔到嘅時間，你只有兩個選擇，一係適應左佢，一係死左佢。」

聽到可正似是而非嘅安慰，可勇笑住答：「死左佢…哈，阿哥，可唔可以唔死呀？」

可正：「唔想死咪而家同我去食飯啦，總之你記得，感情事阿哥未必幫到你，但如果你官司果度要用錢就隨時搵阿哥。」

「多謝阿哥。」

可勇靜悠雙方嘅事，就咁一直僵住，大家都過住自己嘅日子，期間雙方都係只係用Whatsapp聯絡，關係比起以前更疏離，但呢份疏離並唔係出自仇恨，只係對雙方母親嘅一種支持。
大家都搵唔到原因去繼續，亦冇辦法解開雙方之間嘅問題，期間靜悠有唔止一次用Whatsapp希望可勇可以放棄天佑撫養權，但每次都俾可勇拒絕。

過左好一段日子，可勇雖然每日都細心咁照顧天佑，但隨住天佑慢慢長大，照顧時所需要嘅精神亦都慢慢增大，可勇開始覺得吃力，但依然苦苦支撐住，可勇心入面永遠有一個信念，只要天佑一日喺自己身邊，靜悠就會有機會返嚟。

但可勇嘅壓力同能力，其實已經去到一個極限，直至果一晚，天佑發高燒…

果一晚，薛媽因為家事要返大陸，屋企入面只係剩返可勇同天佑兩個。

「仔呀，你發燒呀，食左藥先好冇？」
可勇一邊追住天佑一邊叫。

天佑：「好苦呀，食一支？」

可勇：「全部都要食，唔好講價！」

「唔食，一支就食。」
天佑搖搖頭。




可勇：「唔得，食哂！
仔你乖啦好冇，爸爸仲要煮嘢俾你食。」

天佑：「一陣先食。」

可勇：「咁啦，而家爸爸煮粥俾你，你去訓一陣，食完粥先食好冇？」

「好。」
天佑轉個身，一跳一跳咁返入房。

「個衰仔個身仲係好熱，快啲煮完俾佢食埋就逼佢食藥先。」
可勇一邊自言自語一邊行入廚房。





十五分鐘後可勇煮好粥，放到枱上面，走入房想叫天佑食粥嘅時候，竟然見到天佑企喺果塊黑布前面用一把勞作較剪不斷向住黑布大力剪。

「天佑，你做乜呀？」
可勇走埋去收起天佑嘅較剪。

天佑：「嫲嫲話呢隻較剪玩得架。」

可勇：「爸爸叫過你唔可以搞黑布後面嘅嘢。」

天佑：「你話想我同你一齊做嘅，做完就可以送…」





可勇：「你而家病左要休息，快啲出去食嘢，食完同你食藥。」

可勇照顧天佑食完晚餐之後食藥，然後可勇摸一摸天佑嘅全身：「嘩，仲咁熱嘅，同你沖個凍水涼係咪會好啲架阿嫲話？」

天佑：「我唔知喎。」

「都應該係架喇，身熱咪沖凍水囉，行啦行啦。」
可勇帶天佑沖完一個凍水涼之後，天佑就乖乖入睡，而可勇，就修補返天佑頭先破壞左黑布後面嘅部份。
可勇一個人不斷修修補補，一邊做一邊小休養神，最後終於一個人坐喺床邊訓著左。

天光，可勇被刺眼陽光叫醒，起身之後第一件事就係摸摸天佑，可勇將天佑身上嘅被翻開，見到天佑全身都通紅，可勇再一手摸落天佑度：

「點解會咁熱嘅？明明食完藥架…？唔得喇，唔得喇，要送天佑入醫院…」

最後天佑証實高燒106度，有機會急性肺炎。

情節，終於返到去可勇跪喺靜悠面前…





望住可勇跪喺自己面前，靜悠嘅回憶又翻箱倒籠咁喺腦入面重現一次，面前呢個薛可勇，竟然肯為左自己而大庭廣眾跪低向自己講對唔住，靜悠突然覺得個好心痛，對可勇嘅感覺又逐漸浮現。

靜悠明白自己並唔太討厭可勇，除左同霜霜合照果件事之外，所有所有嘅對立都係源自自己嘅媽媽。

「可勇呀，你傻左呀？起身啦。」
第一個扶起可勇嘅，係由外面衝入來嘅可正。

可勇被可正扶起後，視線依然係望住靜悠：「對唔住，對唔住。」

靜悠：「而家個仔有事，你唔好再咁樣，一齊等消息啦。」

聽到靜悠嘅一句，可勇又變得好鎮定咁坐喺靜悠旁邊，可正見到呢個情況，先出外面交帶安兒帶天迪同思倪先返屋企，然後再繼續陪可勇等消息。

半個鐘頭後，桂姨出現。





「女呀，我個孫點呀？」
桂姨走入急症室後跑到靜悠身邊，靜悠起身迎接桂姨同時，好細聲咁向可勇講左一句說話：「當幫下我，我阿媽講任何說話都唔好理佢。」

靜悠向桂姨解釋天佑現時情況，桂姨邊聽邊用憤怒嘅表情望住可勇同可正。

桂姨：「又係你兩個死人仔，特別係你呀薛可勇，唔識湊仔學咩人爭呀？咁多人死唔見你死嘅？我個孫有事你就…」

「哥，我地去果邊等。」
可勇冇等桂姨講完，已經將可正拉到去醫院嘅另一邊。

靜悠：「媽，唔好再嘈喇。」

桂姨：「我點解唔嘈呀？我一早叫左妳，聽妳表哥講由得佢出錢去請個大狀快啲爭個仔返嚟，妳無端端又話唔好。
而家搞到咁，妳話點算？」

靜悠：「唔好再嘈，我自然有我決定，唔好再要我受人恩惠。」

桂姨收聲，陪靜悠一齊安靜咁等天佑嘅消息，期間有幾個姑娘經過，靜悠從姑娘口中得知天佑嘅情況慢慢變得穩定，都開心得放下心頭大石。





但另一邊嘅可勇唔知道呢個消息，為左避開桂姨，只係同可正瑟縮喺一個小角落，唔想再令靜悠難做。

可勇：「哥，我唔爭喇…」

可正：「明，點都好，等天佑冇事再打算。」

可勇：「我頭先一個人先醒起，阿媽係叫我用凍水同佢抹身，而唔係沖凍水涼，要留意佢有冇汗出，如果冇就唔好焗住佢…但我一句都唔記得，好似個白痴咁將阿媽教我嘅做法全部倒轉做，我仲有乜嘢資格去照顧個仔，仲有咩面目去做人爸爸。」

「點解會咁快？」
可正突然望住醫院門口講。

可勇跟隨可正視線後，都忍唔住講左一句：「呢次大件事…」

兩兄弟嘅視線都同時望住醫院門口，望住正在趕入急症室嘅人，薛媽。





「媽。」
可正上前，希望喺薛媽未見到靜悠同桂姨之前將佢攔住。

薛媽：「可正，天佑點呀？可勇呢？」

可勇：「媽，我喺度，天佑仲喺入面，靜悠同桂姨坐左喺果邊，我地唔好過去。」

薛媽：「咁即係點呀？可勇呀？你做左人爸爸咁多年都唔識照顧個仔架咩？有咩緊要得過睇住個仔呀？」

可勇：「對唔住，媽，係我責任。」

可正：「唔好再追究，而家最重要大家都冷靜，天佑冇事之後先再講責任問題。」

「我過一過去。」
薛媽講完，人已經動身向靜悠同桂姨方向走過去。

可勇、可正：「媽！」

「阿媽識處理。」
薛媽揚揚手，然後堅決咁大步走上前。

「靜悠。」

靜悠聽見呢把熟悉嘅聲音，神經立時跳動，酒樓果一次嘅場面又突然湧起，但分別唔同嘅係，以靜悠呢一刻嘅情緒係絕對唔可以再承受呢種場面。

靜悠：「奶奶。」

靜悠企起身，同時用手按住桂姨膊頭，一個好清晰嘅訊號，靜悠唔想桂姨向薛媽發出任何說話。

「媽，天佑嘅事要緊。」
靜悠安撫過桂姨之後再走上前迎接薛媽，其中一個目的係為兩個老人家製造距離。

離遠嘅可勇睇到呢一幕，心臟幾近要跳出體外，因為可勇知道兩老唔可以再爆發任何大戰，如果喺而家呢個大家都非常擔心嘅情況下再爭執，失控嘅唔止得薛媽一個，有可能係靜悠，甚至係可勇自己。

「哥，如果有事發生，你記得拉開阿媽先。」
可勇向可正求救。

可正：「我而家驚過你呀，細佬…醫院入面有差人，阿媽一郁手隨時好麻煩。」

兩兄弟繼續凝神望住另一邊發展，薛媽同靜悠終於碰面，氣氛有啲尷尬，但大家都總算友善。

薛媽：「靜悠，可勇做得唔夠好，妳唔好嬲佢，係我呢個阿媽教得唔好。」

靜悠：「唔好咁講啦，我知喇…奶奶。」

薛媽向靜悠講完呢句說話，人竟然再向前行，做出一個令大家都好驚惶嘅舉動，薛媽主動行到去桂姨面前。

桂姨表現亦帶一啲驚訝，但更驚訝嘅係薛媽呢個時候伸出右手，講出一句大家都估計唔到嘅說話：

「上次嘅事對唔住，但我希望妳以後有任何不滿，都唔好用侮辱人嘅方法去表達。」

「奶奶…媽……」

靜悠喺旁邊一時間唔知應該點去處理呢兩位長輩嘅問題，眼尾向可正可勇嘅方向望過去。

反觀桂姨聽到薛媽嘅說話後，只係抬起頭，望住薛媽。
果幾秒嘅情景喺靜悠嘅眼入面，就好似世界停頓左一樣。

「我好擔心個孫，唔想同妳嘈，妳行開。」
桂姨突然一反常態，聲線帶住悲傷咁向薛媽講完呢句說話，然後就垂低頭，冇再理薛媽。

「媽…」

靜悠知道桂姨好擔心，心情亦隨之然隱隱作痛。

啱啱行入醫院時侯仲一副惡形惡相嘅桂姨，呢一秒鐘竟然好似一臉憂心咁望住急症室嘅一方。

「靜悠，妳去幫媽咪買杯茶，我有嘢想同妳媽咪傾。」
薛媽向靜悠吩咐。

「吓……」

靜悠猶豫。

薛媽：「放心啦，唔會有事。」

靜悠離開後，薛媽坐到桂姨身邊。
桂姨：「我冇嘢想同妳講。」

薛媽：「我知道…係呀，妳幾多歲生靜悠？」

「……」

薛媽：「個孫一定會冇事，我地就當解下悶。」

桂姨：「二十四歲。」

薛媽：「同我生可正果時差唔多，順產呀？」

桂姨點點頭。

薛媽：「我都係，果時個衰仔唔肯轉頭，差啲要開刀。
生完出嚟又話太黃，要留院幾日，擔心到我死。」

桂姨：「做父母，有邊個唔係每日擔心幾十樣嘢。」

薛媽：「咁又係，好似天佑而家咁，小朋友一發燒就最費神，一有事就可大可小。」

桂姨：「小朋友發燒一定要睇實，邊有得話訓覺訓到唔知個仔咁嚴重，天佑阿媽細個果時，一發燒我就成晚唔訓，佢唔退燒我就連飯都食唔落，而家後生個個冇責任感。」

薛媽：「妳好錫靜悠，係咪呀？」

桂姨：「邊個父母唔錫仔女？只要係為佢好，我辛苦有咩所謂？」

「一個獨力養大個女，又將佢教得咁好嘅媽媽，點會係只會向錢睇既人？」
薛媽望住桂姨，友善咁展示一個微笑。

桂姨：「我一個女人，唔睇錢我應該睇乜嘢？」

薛媽：「有時人嘅感情都好緊要。」

「乜妳個仔俾到我個女咩？」
桂姨冷笑，然後又繼續講：「妳地成日話叫我個女俾多次機會妳個仔，但點解妳地唔喺我立場諗下？」

薛媽：「妳又錯喇，妳想個女生活好，我點會唔明？」

桂姨：「唔係我想個女生活好，係男男女女之間嘅感情邊有保証？妳個仔未出去搵女人果時，搞左我個女個肚先話結婚，妳知唔知我果時俾親戚朋友笑左幾耐？講結婚果時，妳地俾左幾多錢禮金？妳唔好以為我同妳計，個女我養左成廿年，一個唔該就俾妳個仔呃左去，嫁左就係妳地薛家人，咁第時我點算？

果時妳地話個阿爸要醫病，禮金唔多，我有冇講嘢？冇吖嘛？點解呀？咪就係唔想我個女唔開心。
好喇，結左婚之後阿悠又話我成日單單打打妳個仔冇出息，我邊有單打？住又要靠阿媽，做個司機又搵唔多，仲要成日個老婆憂柴憂米，咁都叫單打？妳話啱唔啱呀？」

「啱丫啱丫。」
薛媽苦笑點頭

另一邊可正見到呢個情況，向可勇講：「阿媽同你外母咁好傾？」

可勇：「阿媽又唔知想為我做乜…」

桂姨：「到妳個仔出面有女人，我個女喊住返屋企，妳叫我呢個做阿媽嘅可以點？志龍好唔好我做幾十年人唔通唔知道？但如果我個女唔識揀我就要去幫佢揀，揀志龍起碼我有方法可以幫阿悠拎舊錢做保障，我講一句佢就拎幾十萬去幫我請律師。
揀返妳個仔？有乜呀？而家我個孫都入埋醫院呀，我做人老母叫點可以推返個女去妳地度呀？」

「我明，不如妳又聽下我講。」
薛媽拍拍桂姨手背然後繼續講：「我知妳養大阿悠係好辛苦，所以妳成日都要搵一個保障我係好明白。
但我話俾妳知，講錢我地屋企唔算好窮，有層樓唔使供，可正又識搞啲小生意，經濟仲好過我老公在生果時，但我話俾妳知，我地而家一啲都唔夠以前開心。

以前我地整整齊齊，一家人不知幾開心，係有爭執係有唔滿意大家，但轉個頭就冇事，乜嘢事都好起碼個人都仲喺度。
呢啲嘢俾任何保障同利益都係更加緊要。

我地都年紀大，妳估妳想幫靜悠揀佢就會聽妳話？妳睇下而家佢一樣係冇同潘志龍一齊。
但妳呢？妳就唔多唔少輸左同靜悠嘅感情，就算佢養妳都好，妳地只係兩母女閂埋門一句嘢都唔講，冇交流，大家冇感情咁繼續生活落去，妳知唔知呢種關係會直到幾時？」

桂姨望住薛媽，開始留意薛媽所講嘅說話。

「直到妳死果日呀。」

薛媽言簡意賅嘅一句，令桂姨表情僵住，薛媽所講嘅道理的確提醒左桂姨，就算將來真係俾佢搵到想要既生活，但結果會唔會係用母女嘅感情去交換？

未等桂姨有反應，薛媽又繼續講：「可勇嘅事，我做阿媽嘅都唔會幫佢，靜悠係我半邊女，如果真係睇住佢辛苦，我一定唔會逼佢同可勇再一齊。
但呢段時間，我真係見到我個仔有改變，佢會做一啲連我呢個阿媽都估唔到嘅事，我覺得好感動。

妳為靜悠籌謀嘅過程入面，會唔會因為太急功近利而睇漏同計漏左好多事？」

桂姨兩眼定定咁望住薛媽，薛媽知道佢開始咀嚼自己所講嘅說話。

另一邊一直留意住兩老狀態嘅可正又再發現呢個情況：「喂喂喂，唔妥喎，你外母表情咁怪嘅？阿媽會唔會又扯多佢一巴架？」

可勇：「就算係，我地都阻唔到啦。」

薛媽知道桂姨開始溶化，決定將一直準備好嘅必殺技喺呢個時候拎出嚟：「我都打算，如果靜悠返我地屋企住，就同佢去律師樓搞埋手續。」

桂姨：「搞咩手續？」

薛媽：「加佢個名落間屋度，諗真妳又講得啱，靜悠嫁入我地門果時咁寒酸，我地點都要俾佢應該要有嘅嘢佢。」

薛媽令桂姨完全估計唔到嘅一句，令桂姨驚訝表情亦浮現喺面上：「呢啲嘢，到時先算啦。」

突然，負責天佑嘅姑娘走到急症大堂：

「邊個係薛天佑屋企人？」

眾人聽到呢句都立刻跑過去姑娘身邊，靜悠亦喺呢個時候啱啱趕到返嚟。

姑娘：「醫生有嘢要講，邊個係薛天佑父母？」

靜悠、可勇：「我係！」

「跟我入嚟。」

可勇同靜悠跟住姑娘走到去其中一個醫療房，兩人呢個時候已經見到天佑手背插住膠喉安靜咁訓著左。
靜悠一望，眼淚已經忍唔到流出嚟：「天佑…」

醫生：「小朋友情況樂觀，肺照過冇問題，只係高燒果度有小小麻煩，因為我地唔知佢燒左幾耐同埋會唔會有其他問題出現，所以最好留兩晚觀察下。」

靜悠：「醫生，佢個腦會唔會有影響？」

醫生：「呢層答唔到妳住，但我睇就機會唔大。」

突然…

「媽咪…」

靜悠回頭一望，叫聲係來自天佑，但天佑並冇起身，係天佑發嘅開口夢。

可勇：「傻仔，屋企又係咁，嚟到呢度都係咁。」

靜悠：「佢成日都係咁？」

可勇：「近呢幾個月，次次見完妳，佢都會發開口夢叫妳…」

靜悠內疚，佢覺得自己應該可以處理得更好，冇必要令天佑嘅童年蒙上一次又一次嘅污點。

「我想同天佑轉私家醫院。」
靜悠回頭向可勇講，可勇：「我轉，我搞得掂。」

講完呢句說話，可勇轉身走去外面準備辦天佑轉院嘅手續，靜悠望住可勇，再望望天佑，感覺好似又再一次熟悉返。

最後天佑由救護車送到私家醫院，靜悠同桂姨陪住天佑，而薛媽同可正可勇就坐的士趕去。

的士內，可正同可勇都好奇怪薛媽點解會同桂姨講咁多道理。

可正：「媽，其實妳使乜同佢講咁多？佢份人見錢就開眼，理佢做乜？」

薛媽：「靜悠阿媽做幾十年人，真係好似你地睇到咁蠢真係見錢開眼？只係每個人都有佢自己方法，事實上有一樣嘢我地係冇得抵賴，可勇真係有錯，我地唔可以成日話靜悠阿媽貪錢而去掩蓋住可勇做錯事呢個事實。

令佢地離婚嘅唔係桂姨貪錢，而係可勇自己犯錯。」

可勇：「阿媽講得啱，哥。」

薛媽：「桂姨係貪錢，但佢亦都係錫靜悠，其實妳估佢唔知自己做法乞人憎？只不過為左自己兒女，再乞人憎嘅做法阿媽都要做。
如果自己做小小乞人憎嘅事就可以令個仔女過得好，幾化算呀，你兩個都做左人老豆，慢慢學呀。

我頭先不斷同佢講我明白佢對靜悠痛錫先做咁多事，係唔想我地兩邊仲要有咁多仇恨，可勇一日仲想同靜悠一齊，桂姨呢個問題一日都要解決，我係你地阿媽，我唔去仲有邊個去？」

「媽，多謝。」
可勇抱住薛媽，無言感激，但薛媽亦都送上一句真正問題所在嘅提示俾可勇：「媽可以做已經做哂，你要點做就要靠你自己。」

「我知道喇媽。」
可勇邊講，邊拎出電話，去接通一個令佢一直保持期望嘅電話。

「喂，阿栽，可勇呀，有消息未？」

阿栽：「未呀，放心啦，我地應承得過你一定盡力，阿潮話今晚去飲酒，叫埋你。」

可勇：「唔去喇，天佑有小小唔舒服，我要陪佢。」

「咁冇辦法啦，你有時間就話我知，拜拜。」

收線後可勇流露出失望表情，可正安慰可勇：「阿潮幫你搵果個霜霜仲未搵到呀？」

「未呀。」

---Advertisement---





可正：「完全冇消息？」

可勇：「阿栽話阿潮去問潘志龍，潘志龍條友扮傻話乜都唔知，不過阿栽話霜霜係拎雙程証落嚟香港，人就係阿潮幫潘志龍搵，但霜霜收左潘志龍錢之後就唔知走左去邊。」

可正：「大陸人？點搵呀？一個唔覺意係黑龍江人，你咪搵到天佑大學畢業都未搵到？」

可勇：「唔係可以點？靜悠心結係呢度。」

可正：「你唔怕搵到佢果時，佢話同你果晚去左開房呀？」





可勇：「阿栽話，果日我斷哂片，佢地一早就掟左我去巴士站，應該乜嘢都冇發生過。」

可正：「但大陸咁大，真係唔知點搵。」

「盡力而為啦。」

最後一干人等去到醫院集合，天佑當晚情況慢慢好轉，桂姨同靜悠留低照顧天佑，可正可勇就送薛媽返屋企。
離開醫院前，可勇將靜悠拉到去醫院一旁。

可勇：「妳同外母如果覺得辛苦就打電話俾我。」





靜悠：「我地知架喇，你同奶奶返去休息啦。」

可勇：「今日阿媽同外母講左啲嘢…」

靜悠：「我知，阿媽同我講左。」

可勇：「放心啦，個仔冇事之後我會去法庭度搞返手續，將佢撫養權俾返妳。」

靜悠：「咁咪好，我用少好多錢。」

可勇：「妳？乜唔係潘志龍？」

靜悠：「我有將律師費還俾佢，只不過唔想阿媽知。」

可勇：「佢肯要咩？」





靜悠：「事在人為，我一蚊都唔想爭佢。」

可勇：「明白喇，咁妳入返去啦，我聽朝嚟替妳。」

「拜拜。」

可勇離開醫院，突然又收到阿栽電話。

「點呀栽少，都話今晚唔去飲。」

阿栽：「唔係呀可勇，潮哥果邊有消息，好似話搵到霜霜地址，喺廣州中山三路呀。」

可勇：「廣州…？咁遠？」





阿栽：「大陸落嚟但你一直都聽唔出佢有口音，佢係廣州人機會都好高。」

可勇：「你覺得機會大唔大？」

阿栽：「唔敢答你，但講到去廣州咁肯定，可以試下。」

可勇：「俾地址我，我自己去。」

阿栽：「你自己去？」

可勇：「去到咁遠仲邊好意思麻煩人，同埋如果真係有一定機會嘅我都想自己去睇。」

阿栽：「咁我陪你去。」

可勇：「我自己去得喇，你同阿潮已經幫我好多。」





阿栽：「我話陪就陪啦，以前我地兩兄咪又係一齊返大陸闖，好耐冇同你返過去，當你陪我行一次。」

可勇：「好，我呢幾日打點好屋企嘅事就搵你。」

當晚，可勇一直盤算應該點樣去處理呢件事，天佑仲喺醫院，自己應該點樣解釋要離開香港幾日？如果去到廣州搵唔到霜霜之後應該點做？搵到嘅話又點樣說服霜霜講出真相？

可勇被呢幾個問題纏繞一晚，最後不知不覺咁訓著左。

第二朝可勇去到醫院嘅時候，只係見到靜悠一個靜靜咁坐喺床邊拖住天佑嘅小手訓著左，可勇呆望左呢個畫面幾分鐘，突然，前一晚所困擾嘅問題，通通都出現答案。

可勇行近靜悠輕輕咁將佢叫醒，靜悠：

「嚟左喇？個仔退左燒喇，唔好擔心。」





突然可勇捉住靜悠隻手：「老婆，妳聽我講，聽完唔使俾答覆我。

潮哥幫我搵到霜霜消息，我會同阿栽一齊返去搵佢，所以我呢兩日要離開香港，搵佢唔係代表我想証明自己冇錯，我知道霜霜同我果晚嘅事係妳一直嘅心結，所以我只係想盡我自己能力可以解開妳嘅心結。
我知道就算搵到佢妳都未必會同返我一齊，但我想妳知道，我一直都好重視妳。

我諗左一晚都唔知點樣同妳講，頭先望到妳拖住天佑，我諗起幾年前妳生天佑果日喺醫院入面妳話我知，妳鐘意簡簡單單嘅說話，我先記得，原來係我自己一路將好多事搞到好複雜，對唔住。」

靜悠點點頭，就好似可勇要求一樣冇任何回覆俾可勇，可勇亦都走到床嘅另一邊拖住天佑小手，同靜悠一齊望住天佑熟睡嘅樣。

「上去…小心啲。」
靜悠好細聲一句，但可勇聽到之後覺得整個世界都充滿光明。
可勇：「唔使怕，我地以前上慣。」

靜悠：「我知，上皇室假期玩兩日唔返香港嘛。」

可勇：「哈哈，妳仲記住。」

「點會唔記得？」

「哈哈。」

兩日後，可勇同阿栽一齊出發去廣州，過關之前，可勇交低左一個短訊俾靜悠：

『好好照顧個仔，我好快返。
』

可勇出發嘅同一日夜晚，天佑經醫生批准可以出院，靜悠桂姨陪天佑出院時薛媽同可正都有到場，但今次嘅氣氛係從來冇試過咁好，桂姨只係一直照顧天佑，雖然冇同可正薛媽交流，但以前仇視嘅早就已經消失左。

可正先送桂姨靜悠返屋企，車程中，除左桂姨外大家都有傾有講，突然間，桂姨提出左一個要求：

「可唔可以俾我地帶天佑返屋企住兩日？」

薛媽先係一愕，然後表情又好快好從容咁講：「點會唔得？天佑，你呢幾日去婆婆度好冇？嫲嫲一陣叫大伯帶你嘅枕頭同衫褲俾你夜晚用。」

天佑：「咁有冇變形金剛玩？」

可正：「我帶埋俾你好冇？」

天佑：「好呀！」

靜悠：「唔該哂阿哥、奶奶。」

可正：「傻啦，我地一家人嘛。」

靜悠冇答可正，只係從倒後鏡入面用一個微笑回覆。

送桂姨靜悠返屋企後，可正立即去到薛家將天佑需要嘅物件執好，唯獨欠缺左一樣。

「媽，天佑個變形金剛放邊度架？」

「可勇房門後面個櫃呀。」

「佢房鎖左，有冇鎖匙呀？」

「電視櫃果個玻璃上面搵啦。」

可正幾經辛苦搵到鎖匙後打開可勇嘅房門，閂埋房門之後，可正只係被果塊遮住整幅牆嘅黑布吸引。

「乜嚟架…？」
可正好奇，想用手掀開一小塊黑布望下後面到底係乜嘢，點知用力太猛，整塊黑布被可正拉落地下。

黑布後嘅畫面出現可正面前，可正首先停頓幾秒，最後佢憑記憶入面知道黑布後呢一樣嘢嘅意思，感動到完全唔可以形容。

可正第一時打開門，拉薛媽入房睇。

「媽妳睇下。」
可正驚喜咁講，薛媽：「果日同佢執房都唔小心睇到啦，如果唔係，你阿媽我點會喺醫院咁樣幫你細佬。」

可正：「妳真係唔小心睇到？」

薛媽：「咁當然係唔小心啦，唔通妳以為我特登拉開塊布睇咩？」

可正：「我係呀…」

薛媽：「咁塊布大塵阿媽諗住幫可勇拍一拍之嘛。」

可正：「我都知妳唔係有心。」

薛媽：「好喇好喇，唔好咁多廢話，快啲拎玩具俾天佑，佢要早訓呀，仲有呀，天佑冇事，聽朝去拜阿爸，你一陣去果邊叫埋靜悠都一齊去。」

「哦。」

當晚，靜悠抱住天佑訓嘅一晚，果種失而復得嘅感覺令靜悠整晚都唔可以入睡，同時，靜悠偶爾會望望個天，然後又望望個電話，諗起身在遠方嘅可勇。

我地大家都一齊努力緊，係咪呀？

第二日，因為天佑仍然未回復體力，靜悠決定自己一個去到薛爸靈位會合薛媽等人。
靜悠已經有一段時間冇嚟拜祭薛爸，但到達之後仍一如往昔同安兒一齊打點所有準備。

薛媽每次去到薛爸靈前，會慣性一個人唔出聲，靜靜咁向住薛爸嘅遺照呆望一段時間，可正等人一早已經知道薛媽呢個習慣，所以會識趣地企喺薛媽身後一直等，直到薛媽吩咐開始拜祭為止。

今次亦都唔例外，可正等人靜靜咁留守薛媽身後等候，但當薛媽專心憑弔薛爸嘅同時，有一個年紀較老嘅清潔人員走過。

「原來妳地拜呢個先人呀？唔見果個後生仔嘅？」
清潔婆婆自言自語。

可正：「阿婆妳講乜？」

婆婆：「果個係唔係你屋企人呀？之前有個後生仔成日嚟架，有時仲搞到不知幾煩。」

婆婆嘅說話，打斷左薛媽嘅思潮。

薛媽：「點解麻煩？」

婆婆：「早一段時間，有個後生仔差唔多隔日就嚟，有時會一朝早坐到黃昏都唔走，我地呢度入黑前就要閂門架啦，點知呢頭叫佢走，果頭佢又跑返入嚟，有幾次呀，仲夜晚偷走入嚟，我地職員聽到聲先發現係佢，但見佢只係靜靜咁坐喺度所以冇報警之嘛，跟住後來就好少見佢喇。」

薛媽同可正聽到婆婆講呢件事覺得好驚訝，更驚訝嘅仲有靜悠，婆婆嘅說話一句一句咁打入靜悠嘅心入面，佢立即幻想婆婆所講嘅係唔係可勇，如果真係可勇，果段時間佢到底係一個乜嘢心情去過日子？

婆婆：「果個後生仔同呢個哥哥好似樣呀，你地係唔係兄弟呀？我成日問果個後生仔佢都唔應我，有幾次我仲偷到佢同先人講心事，但乜嘢事我聽唔到，但就見到佢一路講一路喊，而家好少有後生咁有孝義架喇。」

「婆婆，係唔係呢個後生仔？」
安兒聰明，立即拎出電話嘅照片交俾婆婆認清到底係唔係可勇。

「咪就係佢囉，係呀。」
婆婆大聲回答。

「個傻仔…點會自己一個人夜晚走嚟呢度？」
薛媽聽到婆婆說話之後自己問一句。
可正：「我真係唔知點做人阿哥…」

薛媽同可正自責，但更自責嘅仲有靜悠，果段自以為呼天搶地嘅日子入面，靜悠終於肯相信，原來可勇同佢一樣難過。
過去難過嘅感受令靜悠主觀覺得可勇一直存心欺騙自己，無論可勇表面上將整件事陳述得有幾誠懇，靜悠都主觀認為可勇一定有任何大小事暪騙自己。
但呢份主觀，今日喺婆婆嘅一句說話後，變得不攻自破。

霜霜一張相係導火線，將靜悠可勇兩夫妻之間所有事引爆，靜悠曾經覺得不忿，自己對家庭付出太多，可勇一直冇細心欣賞，所以依靠住霜霜一事，靜悠覺得立於不敗之地，就算要離婚，自己都唔會有任何過錯。

整件事入面自己所持有嘅理直氣壯，令靜悠整個立場當中一直搞錯方向，就好似一個負面嘅半杯水理論，佢唔再留意可勇付出幾多，只係計較佢做錯幾多，一段感情如果用呢個角度去經營，已經等如設下滅亡嘅一日。

但當可勇遠走一個地方為嘅只係証明自己無做錯嘅一刻，靜悠同一時收到婆婆呢段突如其來嘅往事，兩件事同時加起嚟，就好似一個炸彈咁將靜悠思維入面所有零碎嘅雜念炸開，留低嘅就只有一個最初衷嘅觀念。

呢個觀念就好似幾年前王力維喺酒吧同薛可正所講嘅如出一轍：

『純粹嘅愛情』

我地都應該記得大家開始嘅時候點解會走埋一齊，又再記起當我地互相扶持一段時間之後我地點解要決定今生今世都要一齊行落去，無論我地有爭執，又或者係邊一方面有錯，只要係範圍之內嘅事，我地都應該齊心盡力去修補，去捍衛我地建立嘅城堡。

呢一刻靜悠終於出現一個念頭：可勇當日冇講大話。

拜祭完薛爸之後，靜悠自己一個返到屋企，望住已經接近康復嘅天佑，靜悠將離婚協議書拎出嚟，一路望住部電話，然後又望望協議書上佢同可勇嘅簽名，最後靜悠決定打電話俾身在廣州嘅可勇。

靜悠撥出可勇電話，只可惜：

「你打嘅電話而家未能接通…」

可勇電話未能接通，靜悠於是再試打多幾次，結果都係一樣。
靜悠擔心，但又怕係自己多心，可勇只係返左廣州一日，應該唔會出大問題。

但可勇的確只係到達廣州時有Whatsapp過靜悠報平安外，之後就再冇聯絡。
靜悠第一時檢查可勇Whatsapp上線時間，先發現可勇最後上線時間已經係八個鐘前。

靜悠打電話俾可正，問可正有冇收到可勇嘅電話，可正情況同靜悠都係一樣，除左可勇到達時有發短訊俾可正外，就再冇打電話俾佢。

靜悠愈諗愈怕，再打電話俾阿栽，但同樣都係未能接通。
靜悠開始擔心，佢開始怕可勇會因為呢一次旅程而出危險。
但呢一個階段靜悠並冇任何事可以做。

但最後結果係，可勇同阿栽，三日以嚟都音訊全無。

薛家一家人開始擔心，最重要係可勇嘅Whatsapp最後上線仲停留喺靜悠之前見到嘅時間，即係話，可勇應該幾日都冇用電話上網。
可正開始想辦法搵可勇，但呢一件事本來係阿栽做通傳，消息來源自潮哥，可正需要搵到潮哥嘅電話先知道可勇同阿栽到底去左廣州邊一個地方。

但最大阻礙就係可正冇辦法即時搵到潮哥嘅電話，如果一定要搵，可正只可以靠朋友連帶關係一直問出潮哥電話，但浪費時間太多，所以可正最後決定打電話俾靜悠幫手，靜悠諗到最快嘅只有一個方法，

由潘志龍手上搵潮哥嘅電話。

靜悠不假思索立即打電話俾潘志龍，潘志龍知道靜悠來意之後，竟然提出一個要求，只要靜悠答應佢一件事，潘志龍就會講出潮哥電話。

潘志龍要求靜悠將以前佢地一齊做嘢所有唔見得光嘅事都唔可以同任何人講，

「好，我應承你。」
靜悠爽快回答，潘志龍亦講出潮哥電話。
靜悠同可正立即打電話俾潮哥，最後問出潮哥交俾可勇佢地嘅一個廣州地址。

可正：「如果過多一日仲未有佢地消息，我親自上去搵佢地。」

靜悠：「我都想去，哥。」

可正：「唔好，妳要照顧天佑，我會同妳保持聯絡，但我要先返去說服安兒，佢未必會俾我自己一個上去。」

靜悠：「但我好擔心可勇。」

可正：「靜悠妳放心，我都唔會俾我細佬有事。」

一日後嘅下午，靜悠收到可正電話，原因係薛媽希望報警。
靜悠：「奶奶情緒有冇問題？」
，可正：「我就咁睇就冇問題，但都要盡快搵返可勇先講。」

靜悠：「安兒俾唔俾你去搵可勇？」

可正：「佢冇問題，我再聯絡妳。」

收左線之後，靜悠依然非常擔心，由天佑入醫院開始直到可勇呢幾日失蹤，靜悠都冇好好咁訓過一覺。

要考慮同掙扎嘅問題靜悠已經考慮同掙扎過，呢一刻嘅靜悠只可以漫無目的咁等，係一種最痛苦嘅等。

半個鐘頭後，來電又再響起，係可正嘅電話號碼。

「哥呀，有冇可勇消息？」
靜悠急住問，但電話另一邊傳嚟係一把靜悠好熟悉嘅聲音。

「我係可勇…我搵唔到霜霜…」

靜悠：「薛可勇，點解你幾日都冇電話，你知唔知奶奶擔心你？」

可勇：「我同阿栽去到廣州第一日已經俾一個外省人搶左我地背囊，我地搏哂命追先可以搶番一個，但另一個裝電話同底衫褲嘅袋就俾佢地搶左。
好在錢同証件都俾我地搶返先冇咁麻煩。」

靜悠：「咁你唔識去街邊打個電話俾我地？幾多歲人呀？仲係咁嘅你？」

可勇：「如果我同妳地講我俾人搶左個袋妳地一定叫我即時返嚟啦，所以我同阿栽決定要搵幾日先再算，但最後都係搵唔到…對唔住…老婆。」

靜悠：「你搵唔搵到唔使同我對唔住，本來要上去搵果個就係你自己，我只係嬲點解你發生事都唔打電話俾我地同我地講，你知唔知我地真係好擔心你呀？」

可勇：「冇事喇，而家冇事喇，個仔呢幾日點呀？阿哥話佢已經出左院。」

靜悠：「佢冇哂事，你係唔係要湊返佢？」

可勇：「我可以聽日去睇佢嘛？」

靜悠：「佢本來就係住你地果邊，使乜問我？」

可勇：「可唔可以係問妳會唔會同我地一齊出去？」

「好…」

第二日，可勇靜悠帶住天佑一齊去左大商場玩，可勇亦順便買過一部新嘅電話。
可勇：「好在我拎起左張電話卡，唔使冇哂啲電話。」

可勇重新再買一部智能電話，放入舊卡之後立即就可以用，開機之後，隨之而來嘅就係舖天蓋地嘅訊息，可勇同靜悠拖住天佑一邊行，可勇就一路檢查有邊個人曾經搵過佢。

靜悠：「喂，陪個仔出街唔好睇住好冇呀？」

可勇：「哦。」

兩個人一直拖住天佑，但大家都冇再講任何說話，直到去玩具反斗城之前，天佑鬆開兩個隻手一支箭咁向櫥窗跑過去，剩返可勇同靜悠喺身後。」

勇：「老婆。」

「？」

可勇：「對唔住，要妳擔心。」

靜悠：「冇事，去陪個仔玩啦。」

可勇陪天佑靜悠玩左一日之後，當晚再送靜悠天佑返大窩口靜悠娘家。

可勇：「個仔仲休養緊，妳想佢訓幾多晚就訓幾多晚啦。」

靜悠：「嗯。」

天佑：「爸爸拜拜，你記得買巴斯光年貼紙俾我喇聽日。」

可勇：「知喇長氣。」

目送靜悠天佑上樓後，可勇再拎出電話檢查，發現訊息入面大部都屬於可正同靜悠之外，仲有一個久違左嘅朋友留言，全孝。

可勇聽完全孝留言之後，喜出望外，立即打電話俾全孝。
大家問候一下之後，可勇直入正題問全孝留言入面嘅事，最後得出一個可勇完全估唔到結果。

「全孝，你幫我咁樣安排，到時我俾日子你。」

第二日，可勇致電靜悠。

可勇：「老婆，後晚一齊食飯好唔好？叫埋外母。」

靜悠：「後晚…？我一家人食飯，唔得呀。」

可勇：「成班姨媽姑姐？潘志龍都去？」

靜悠：「佢肯定會去啦，第二晚好唔好？」

可勇：「冇問題，妳地果晚邊度食？」

靜悠：「尖沙咀北京道果間酒樓囉，做乜呀？」

可勇：「冇嘢，咁好啦我地再約。」

收線之後，靜悠覺得奇怪，但同時亦覺得好從容，因為同可勇嘅交流又好似時光倒流一樣，返到去佢地最初嘅狀態。
前面嘅路會係點？靜悠唔知道，但起碼呢一刻，個感覺好得不能再好。

兩日後，北京道酒樓入面，靜悠一家人開開心心咁食飯，席間，潘志龍睇起上嚟好似心事重重，再冇主動向靜悠打開話題，而靜悠亦樂得清靜，冇需要應付呢個表哥。
桂姨更加係一反常態，話題唔再係圍繞錢財或者係物質，而係天佑成長嘅點滴。
自從靜悠可勇離婚之後，天佑已經有一段時間冇出席過靜悠呢一邊親戚嘅聚會。

親友甲：「天佑，你而家有冇學琴呀？媽咪話你識彈琴喎。」

天佑：「有！
呢隻係高音手，呢隻係低音手！」

親友丙：「咁邊個教你彈架？」

天佑：「爸爸呀！」

靜悠：「傻仔呀，係爸爸帶你去，老師教你彈。」

「唔係呀，爸爸呀媽咪！」
天佑手指指向遠方，靜悠見到可勇突然出現。

呢個情況之下見到可勇，靜悠覺得不妙。
靜悠再望清楚，可勇後面仲有兩個人，一男一女，但靜悠一時間認唔出佢地身份。

席上所有人聽到天佑所講都同時望向可勇方向，靜悠下意識留意一下潘志龍反應，潘志龍望到可勇嘅反應係出奇地不安，感覺想離開一樣。

「呢個咪靜悠老公？唔係離左婚咩？點解會嚟？」
親切們開始交頭接耳，而桂姨亦都有變臉嘅跡象。
桂姨：「悠，睇下可勇個衰仔做乜嘢？」

靜悠立即走上前：「你嚟做乜？」

「對唔住老婆，今晚一定會打搞妳地餐飯，不過妳望下，妳認唔認得呢個人？」
可勇指指身後呢個女仔，靜悠覺得好面善，但唔記得邊度見過。
全孝：「阿嫂你好，我係全孝。」

靜悠：「全孝我而家就認得，但呢位小姐好面善…」

突然靜悠身後一個親戚傳嚟一句說話：

「呢個女仔咪係你以前女朋友囉志龍？」

靜悠轉身望向潘志龍，潘志龍流露出一個非常尷尬而古怪嘅神情。

「我叫Kay，我好耐之前同妳表哥拍過拖，我地影過相，妳唔記得？」

靜悠：「我記得…果張相Facebook入面都有，但太耐唔記得左，唔好意思…」

Kay：「今日突然出現，係想話俾妳知，當晚影霜霜同可勇張相嘅人係我。」

「咩話？」
靜悠聽到呢一句，先係覺得愕然，慢慢覺得整件事開始有畫面同故事，可勇：「係潘志龍叫阿Kay每晚去Forever搵所謂証據去屈我，同時間亦都係佢放霜霜喺我身邊。」

潘志龍聽到佢地嘅對話，竟然一反常態唔敢出聲，只係垂低頭。

阿Kay：「潘志龍一直暗地裡同我一齊，講左好多大話要我咁做，到我影左張相俾佢之後佢就唔再理我。
後尾我有左佢BB，但我決定生出嚟，我搵左佢好多次，佢先應承每個月俾錢我同BB。
但上兩個月開始佢連電話都唔聽，屋又搬埋，我搵極都搵佢唔到，最後我先諗到上Forever搵可勇，點知全孝話可勇已經好耐冇出現，所以我托佢幫我搵可勇…」

「志龍，乜有件咁嘅事？」
親友們開始起哄，但桂姨只係一直繼續餵天佑食飯而冇講任何說話，潘志龍更加無地自容，但偏偏唔敢發作。

靜悠一路回答Kay，佢感覺到，自己一直最想知嘅事已經愈嚟愈近。
佢好想問，但心裡面有一把聲一直令靜悠猶豫。

Kay：「妳知唔知點解我只係影霜霜同可勇行出門口果一張相？」

纏繞一年多，靜悠終於可以知道真相，可勇亦都滿心歡喜，終於都可以水落石出。
但偏偏呢個時候，靜悠做出一個令可勇震驚嘅決定。

「Kay，等等，我唔想知，妳唔好講。」
靜悠平靜咁講。

Kay：「妳唔想知？點解？妳唔想知可勇有冇對妳唔住？可勇話妳地都係因為呢件事而離婚。」

「我唔想知。」
靜悠笑一笑，然後走到去桂姨身邊抱起天佑，向酒樓門口離開，擦過可勇身邊時，靜悠：

「行啦，我地去食嘢。」

可勇跟住靜悠離開，現場只係剩返Kay同全孝面對一班親友。
桂姨起身，走向Kay：「我個女唔想知，但我想知道可勇果日到底做左乜嘢？」

Kay：「我冇影其他相嘅原因，係因為可勇同霜霜根本冇事發生，我為左討呢個潘志龍歡心，我跟住佢地想影更加多有用嘅相，最後只係發現佢地將可勇放喺一個巴士站就走左。」

桂姨聽到，笑左一笑：「聽完妳咁講，我先知道自己爭啲累左個女，多謝妳。」
，Kay：「唔使，可勇帶我嚟我都可以向呢個衰人講我想講嘅事，潘志龍，望住我！」

潘志龍無可奈何，用好怨毒嘅眼神望住Kay：「妳開心啦？」

Kay：「我未開心，你一直覺得我會為左個BB而唔向外公開你公司做假帳嘅証據，我已經報左警，你好自為之。」

潘志龍發狂大叫：「妳痴線架？妳想個仔冇老豆呀？」

「佢一直都冇老豆，係我以為佢有之嘛。」
Kay轉身拋低一句後，好可憐咁一個人慢慢離開。

另一邊，靜悠帶住天佑離開酒樓，可勇一直跟住後面，行到去海港城大門下，可勇將靜悠拉停左。

可勇：「點解妳聽阿Kay講埋？」

靜悠：「聽嚟做乜？」

可勇：「妳一直都問我，果晚去左邊，但偏偏而家真相放妳面前，妳又唔去聽，我未必再搵得返阿Kay…」

靜悠：「搵唔返咪由得佢。」

可勇：「我唔想妳想點…」

靜悠：「可勇，我想同你講聲，對唔住…」

可勇：「點解？」

靜悠：「果日我地去左老爺靈前，大家無意中知道左你有一段時間成日去果度向老爺講你唔開心嘅事，我聽到之後好難過，點解我要去到果一刻，我先知道，原來你果段時間係真係唔開心。

呢一年多時間入面，我成日都諗，我地點先會真正分開，又點先會再一齊，我自己無聊到俾左好多不知所謂嘅原因自己去嬲你，去唔原諒你。
但我知道你真係唔開心果時，我先知道自己仲係好在乎你，以前我好怕阿媽唔開心，所以就算你做好多事我都扮睇唔到，但安兒講得啱，我一定要喺一個最重要嘅時間，為自己自私一次做一個為自己嘅決定。

我唔可以再諗阿媽，將成件事本末倒置咁搞錯哂…最大原因係，點解我唔信你？所以我頭先唔想聽阿Kay講所謂真相，我唔想自己係聽到個真相我先去真正原諒你。

老公，對唔住，真相就喺我地心入面，我想話俾你知好耐，我原諒左你，我好耐之前已經原諒左你，對唔住。」

靜悠講完，整個人撲向可勇，終於可以放低一直心結去攬住可勇大喊一場，所有所有唔開心同憂慮都已經掃走哂。

可勇攬住靜悠，另一邊手亦攬住天佑，一家三口，就喺海港城大門之前，又重新走返埋一齊。

可勇：「仔呀，媽咪喊到成隻豬咁。」

靜悠：「唔準笑呀！」

天佑：「爸爸，咁送得禮物俾媽咪未呀？」

可勇：「妳問媽咪肯返屋企未？」

天佑：「媽咪妳肯返屋企未？」

靜悠：「媽咪唔返屋企去邊呀？」

天佑：「媽咪返呀，即係送得喇？」

靜悠：「咩禮物？」

可勇：「返到去妳咪知…」

一個鐘頭，靜悠可勇天佑三個人返到薛家，就喺房入面，果塊可正同薛媽都曾經掀開過嘅黑布之前。
可勇：「點呀，準備好未？」

靜悠：「得喇！」

「阿仔，一！
二！
三！
拉呀！」
可勇發施號令，同天佑一齊將黑布拉低，布跌落地下，出現喺靜悠眼前嘅，係一幅可勇用朱古力包裝紙砌出嚟嘅畫，而圖案就係幾年前可勇畫俾靜悠果一幅–北極光。

「好靚呀…」

靜悠淚線又再一次崩潰，佢從來冇諗過，可勇會為佢做一幅需要咁多時間嘅禮物。

天佑：「我都有份做架！」

靜悠：「你都有份做架？乖仔。」

可勇：「天佑發燒果晚，我就係掛住完成佢，所以先會忽視左個仔，對唔住…」

靜悠：「多謝老公，多謝仔…以前嘅事唔好再講，唔好再提…」

「好，老婆，我愛妳。」

「媽，我都愛妳。」

可勇同靜悠嘅故事就咁完結左，所有人都為佢地而高興，因為世界上，總有人可以破鏡重圓，但又會有人留有遺憾。

喺男人唔可以窮故事出版之後，有一日可正上網玩Facebook嘅時候，突然間收到一個叫「ElnaCheung」
邀請。

可正答應邀請之後，對方傳來一個短訊。

「你最近幾好嘛？」

「好。」

「多謝你，我知道你最近嘅事。」

「我知道妳知，妳又幾好嘛？」

「我仲喺英國，屋企人好好，你呢？我知道你做左爸爸。」

「係呀，妳呢？」

「我下個月都結婚。」

「恭喜哂，外國人？」

「中國人。」

「國藉都冇所謂啦其實。」

「咁你又問？」

「啲脾氣仲係咁。」

「性格邊有得變。」

「我個仔叫我，等等。」

「唔好喇，我都要出去，搵你只係想多謝你一聲，多謝你記得所有嘅事。」

「喂？」

「？」

「擦光所有火柴難令氣氛像從前閃耀，
至少感激當日陪著我開甜蜜的玩笑。」

「再見。」

無論係邊一個時間嘅愛情，如果係真心真意嘅話，我地都應該珍而重之咁將佢地安放喺一個最適當嘅位置。

希望你地學識，記得張以娜，體諒姚靜悠，緊握梁安兒。
