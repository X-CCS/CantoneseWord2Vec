大家好，我叫劉啟明，就讀孔明紀念中學7B班，係一個準備應付最後一年高級程度會考既準考生。
在7B班入面，大家都有一個共同目標，就係要好好努力讀書，希望可以升讀本地大學。
除此之外，每個人仲有一個共同目標，就是「標尾會」。
大家好，我叫劉啟明，就讀孔明紀念中學7B班，係一個準備應付最後一年高級程度會考既準考生。
在7B班入面，大家都有一個共同目標，就係要好好努力讀書，希望可以升讀本地大學。
除此之外，每個人仲有一個共同目標，就是「標尾會」。
阿靜(何妍靜)是一位宅女，只知自身條件不好，沒資格喜歡人，終日埋首屬於自己的世界，不過阿靜內心深處仍然期求一段刻骨銘心的戀愛經驗。
主角阿明(劉啟明)不忍心看到好友阿靜這樣，覺得浪費了她所擁有的本錢，決心幫她打扮，教她如何控制男人的心，收兵技巧，玩弄愛情手段，同時亦幫助阿靜改善溝通技巧，擴大社交圈子，務求將這位宅女塑造成大家心目中的女神，一個擁兵自重的娘娘。
但阿明慢慢發現，他對阿靜產生了愛意，在追求期間，不知不覺間，他發現自己竟成為了阿靜的一隻兵，同時大學生活將會對阿明所擁有的友情，親情，愛情帶來新的衝擊……如果你有興趣看劉啟明的故事，讓我們一起進入劉啟明的世界，感受一下中學和大學的青春。

**************************************************************************************

大家好，我叫劉啟明，就讀孔明紀念中學7B班，係一個準備應付最後一年高級程度會考既準考生。
在7B班入面，大家都有一個共同目標，就係要好好努力讀書，希望可以升讀本地大學。
除此之外，每個人仲有一個共同目標，就是「標尾會」。

所謂既「標尾會」，就係寄望將近完結既中學生活，利用最後一段青春歲月，可以認識到一位伴侶，亦希望可以了結一件中學生傳統既心願-“著住校服去拍拖”。
但對我而言，感情方面係唔可以勉強，我保持一個心態，就是隨緣，絕對唔會為拍拖而拍拖。
係小息、午飯時候，各男女同學除了係7B班入面狩獵之外，佢地亦會向格離班，甚至向低年級出擊，而我卻安份守紀咁留在班入面，靜靜地坐係到諗，有咩野係比認識伴侶更值得去做呢?




我好鐘意發白日夢，諗下無聊野，又會留意身邊既事物，特別鐘意係上堂既時候發夢。
對我黎講，7B班我係好熟悉，每位同學既性格，特徵我都好清楚。
除左人之外，黑板邊處有裂痕，邊個儲物櫃既鎖壞左，我都一清二楚。
我都好鐘意將女同學當成『股票』
。

舉個例，少敏係一個公認好靚女既女生，短短既校服裙，經常露出一對白滑既雙腿，個對豐滿既上圍，經常吸引我地班麻甩學生哥注意，依個邪惡既人間胸器，在股票市場入面，每個人都會搶住黎認購，但係佢既港女性格好嚴重，視錢如命既佢經常更換品牌，對男友既要求都好高，依種股票對我黎講，係一隻中伏股，買左就知中伏，唔知欺騙左幾多無辜既小股民受害於她。

不過係7B班入面，仲有很多優質潛力股值得討論，係我心目中，佢……

『鈴….鈴….鈴…』

放學鐘聲響起了。

『鐘聲響起歸家的訊號……在他生命裡......』

阿仁隨即唱起歌來，好鬼死風騷，事關佢一陣約左女朋友放學去行街拍拖，所以對阿仁黎講，已經唔洗標尾會。





『唔洗唱啦，俊仁你欠我既功課仲未交喎，一陣你留低做埋佢比我啦!』
陳Sir指著阿仁說。

『唔係化……陳sir，聽日!就聽日!我一定交到比你，今日真係唔得!』
阿仁邊說邊跟住離開班房既陳Sir走。

『阿明，去打波啦!』
范威見阿仁走左，唯有搵阿明。

『我唔想整到成身臭汗返屋企，我都係返屋企沖涼溫書算。』
我收恰書包，正要離開。

『唔洗扮啦，你成績不嬲都咁勁，溫少一日無咩太大影響呀?』





『唔啦，下次先打，係咁啦。』
我從來決定任何事都好決絕，絕對唔會拖拖拉拉。

一離開學校大門，我就拎對耳機出黎，開始享受MP3所帶來既悠閒娛樂。
每次係依個時侯我都會覺得音樂真係人類最大既偉大發明，有人曾經問過我，如果世界上無左一樣野會令我感覺人生活著係無意義既，會係咩野?如果玩野咁答，我會答一條J，作為男人無左條J既話，仲有咩人生樂趣?但如果認真答既話，無左音樂，真係成個人生都會枯燥乏味，無左音樂抒發喜怒哀樂。

在返屋企條路上，我見到班入面一位女同學，她叫何妍靜，係一位典形宅女。
講樣既話，其實佢就係我剛才想講既優質潛力股，不過佢既裝扮同埋不修篇幅既形象將佢既優點通通蓋上。
個條長得差點到鞋尖既校服裙，色澤暗淡無光既髮色，配上好似撤哈拉沙漠一樣咁乾既髮質，仲開哂『屮』
，唔講以為佢好耐無做過焗油同洗頭，但佢總係愛理不理，將把頭髮束起黎就算。

阿靜讀書成績唔錯，依個印象比人感覺係『讀書樣』
，而且佢好鐘意睇動漫，每次小息既時候，就會拎本漫畫出黎睇，佢所睇開既漫畫對我黎講係非常重口味，咩春男同男既故事，諗起都覺得嘔心，真係唔明佢點解咁鐘意睇依類漫畫?

佢既社交圈子小得可憐，她既Facebook只有三十二人，無錯，係三十二人。
而依堆人就是我地7B班既同學。
她總愛POST一D動漫既歌曲，和一D睇唔明既日文，我每一次都會利用Google翻譯佢所打既文字，先明白佢想講咩D。
佢既status都無咩人會留意，好似玩緊單機Facebook咁。
當我見到咁既情況，我都會比一D回應佢，就是一個『LIKE』
，但我既讚好唔係用黎回應對她既內容，而係想表達出我已經睇過佢既文章，就好似老師經常改功課時侯，蓋上一個印章-『閱』
。

不過我同她既感情都幾好，因為她住係我對面屋企，佢阿媽經常黎我屋企同我阿媽傾計，而我都可以話係佢同由細玩到大。
她好鐘意宅係屋企，一到假期我都會見到她坐係電腦前睇動漫，日劇等等。
每當學校旅行，她就會請假留係屋企，我曾經問佢原因係咩，佢話反正都無咩朋友，去到都只係自己一個，倒不如留係屋企睇劇好過。

無錯，阿靜身邊無咩朋友，班入面既女同學雖然都想接近佢，但不善於溝通既阿靜，總叫人無癮，每次傾計時侯，阿靜往往扮演住一個『話題終結者』
既角色，令人無法應對。
同埋好鐘意靜靜地坐係班房入面，咩地方，咩活動都唔想參加。
所以班中既女同學都唔係成日同佢玩。





『喂，何妍靜，睇緊咩書?』
我走上前問。

『八掛，唔關你事。』
阿靜望一望我，便繼續睇漫畫。

『睇過……』

我將佢本漫畫搶去，一睇之下，只見兩個大男人既對白係講緊令人曖味既說話。

『嘩，你仲睇緊依D書?你小心睇壞腦呀!』

『唔關你事，比返我!衰人!』
阿靜好嬲，不斷伸手黎搶，但身高只有一米六既她，對於身高一米八既我根本無咩威脅。

『比返你啦，係條街到拉拉扯扯貪好睇咩!』

『點解你咁鐘意蝦我?』
阿靜奪回本漫畫，便繼續投身返佢既漫畫世界。

我地一直行返屋企，我望望天空，今日個天好靚，空氣好清新，深呼吸一下，整個人都精神不少。





『係呢，最近我煩緊大學揀咩科，你揀左未?』

『揀左。』
阿靜依舊看著漫畫，淡淡地回應。

『我既夢想係能夠將我所寫既故事拍成電影，你知唔知?我好喜歡創作，特別係寫故事，如果將我既故事變成電影，嘩，個種滿足感真係好大。
不過……你試諗諗，係香港，依行很難發展，人工都唔係話好高，我唔想讀完個大學學位之後，就要做一個乞食既大學生。』

如是者，一路上我不斷講出我既夢想，理想，選科態度。
阿靜仍然沉默，其實我都習慣左，我只係想搵個人黎吐吐苦水，每次我講完，心情總係好左好多，可能阿靜就係我心目中既『樹窿』
。

回到家大門，我仍然在說。

『但我聽講個間大學既質素一般，因為我聽……』

我話未說完，阿靜便拉開鐵閘大門。

『再見。』
說罷，阿靜便關上了門。





我不自覺地笑了，便說:『再見。』

**********************************************

返到屋企之後，放低書包，攤係張梳化到，好想訓。
但我唔可以訓，因為我係一個高登網上論壇區連載緊我所寫既故事，好想睇下反應係咪好熱烈，如果係既話，班讀者一定係咁問侯我娘親追我既文，所以我好多時都為左救娘親，就乖乖地坐係電腦面前，慢慢繼續打我既故事同回應讀者既問題。

不經不覺，已經夜晚六點幾。

望住個鐘，已經知道爸爸媽媽正在工作，應該趕唔切返黎煮飯。
通常係咁既情況下，我會到阿靜屋企食，這也是慣常的事。

『叮……噹。』
我按下門鐘。

『阿明?你媽媽無返黎煮飯呀?黎黎黎，今晚我買左好多餸。』
阿靜媽媽好鐘意我，總是笑容滿臉地對我。

『多謝阿姨，打攪哂!』
我客氣地說。





踏入家裡，見到阿靜煮緊飯，她著住一條老套得唔可以再老套既圍裙，在一片濃厚蒸氣包圍下好努力咁炒餸。

我入佢間房睇下，見到電腦開著左，不其然地坐著，睇下佢部電腦有D咩野睇。

唔洗十幾秒，便聽到佢係廚房跑出黎大叫:『阿明!唔好入我間房呀!』

我即時嗅到由佢手上傳來既魚腥味，便蓋上鼻子:『你有無洗手呀?!好臭呀!』

『邊個話可以比你入黎?!你快D出返去!出返去!』
說罷，阿靜會拉著我手將我拖出去。

『嘩，你唔好拉住我呀，你隻手好臭呀!』

『你出去我就唔拉你!』

『伯母!阿靜唔去煮飯呀!』
我示意給正在看電視的阿姨聽。

『阿靜!快D去煮飯!我地等緊你呀!』
阿姨也幫我說好說話。

『媽呀，佢用我部電腦呀!』
阿靜不忿地說。

『有咩所謂，明仔想用咪比佢用囉!你快D去煮飯。』

『聽到未，哈哈，快D去煮飯啦!我肚好餓呀!哈哈』
我得意地說。

『衰人，你成日都蝦我，唔理你!』
說罷，阿靜便跑回廚房煮飯。

望住阿靜既背影，其實阿靜係一位煮飯好得既女仔。
女性煮飯叻本來係正常事，但今時今日既香港，要搵一個識得煮飯既女孩仲難搵過搵一個處女，真係買少見少。
不然網上就唔會流傳個段影片，兩個女仔係個電爐上面干煎公仔麵吧!?

我都順道睇下阿靜電腦上究竟有D咩，發覺網址全部都係漫畫網站，仲有大量網上電視程式，她真係好鐘意煲劇呢。

我開左佢既Facebook，哈!她既朋友唔係得三十二人咩?依家竟然多左八人?我諗下諗，不如攪攪新意思，我上左一個香港召妓既網站-141，揀左幾個性工作者之後，就係旁邊按上一個『like』
。
就係咁，阿靜既Facebook就出現『阿靜在141召妓的網站-號碼35號囡囡-樂樂的網站上說讚』
。

『衰人!快D出黎食飯!』
阿靜邊說邊擺放碗筷。

『喂!唔可以咁話明仔!』
阿姨說。

阿靜既爸爸經常係內地工作唔返黎，屋企多數剩低阿靜同佢媽媽兩個，加上阿靜性格比較內向，唔係成日講野，所以阿姨好樂意我黎食飯，總算熱鬧些。
而且佢都知道我同阿靜一班，所以都想從我口中探套阿靜係學校既生活係點。

『係呢，明仔，你估阿靜會唔會升到中文大學?』

『媽呀。』
阿靜說。

『問問明仔意見呀嘛!比你揀科個陣有個參考。』

『其實以阿靜既成績黎講，入中文大學唔係難事，話哂佢會考分數係二十六分，差不多已經半隻腳入左大學。』

『係?我依個女無野叻，就係讀書唔錯，我都無咩寄望，只希望佢能夠努力讀書，將來搵一份好工做。』

『放心，阿靜無問題，係唔係呀?阿靜。』
我轉向阿靜說。

『哼!』

『喂!唔可以咁無禮貌!』

『哈哈……』

吃飯過後，我幫忙收恰碗飯，和阿靜一起在廚房清潔。

『話時話，我頭先用左你部電腦上左召妓網站，仲like左。』
我邊洗邊說。

『衰人!你又蝦我，人地睇左真係以為我上依D網呀!』

『盲都知係假啦，你係女仔點會上依D網，依個玩人方法好流行呀。』

『唔同你講野，都唔洗你洗碗，你快D返去。』
阿靜搶了我的碗說。

『哈哈，求之不得，咁我走啦!哈哈。』

正當我打開大門時，阿靜突然送了一本書給我。

『咩黎?』
我接過書後。

『你自己唔識睇咩?快D走。
再見。』
說罷，阿靜便關上大門。

我打開書一看，原來係我今天放學同佢講個間大學資料，仲圈左創作拍攝既學科比我睇，原來阿靜一直都有聽我講既野。

『多謝你，阿靜。』

除左阿靜係屬於優質潛力股之外，班上仲有一個女同學都係一個值得認購既股票，佢就是穎兒，穎兒性格好樂天，總是笑容滿臉，而且笑點非常低，只要你隨隨便便講一個笑話，佢已經笑到死死下，令身邊既男士們都有一種自豪既感覺”呀!原來我講既笑真係咁好笑!“

不過，她對男同學有一種劃清界線既感覺，唔係討厭，都唔係唔鐘意同大家玩。
只係佢對男性有一種距離，係學校，我地係親密，放學後，佢好快就走，班上既活動佢都無咩興趣，因此，男同學都將佢排除係認購股張List。
但我仍然比佢既氣質所吸引。

而且佢個樣真係幾得，皮膚好白，經常束起馬尾，令坐佢後面既我經常玩弄她既髮尾。
得閒無事就拉一拉，又或者我諗緊野個陣，就會拎佢既髮尾係咁旋轉，一路轉，我諗野既思路就會愈清晰。

小息時，好多同學都跑去小食部買小食，只有少數人留係班房無聊著。
我見到穎兒沒事幹，便和她閒聊一下。

『喂，穎兒，我表演一個魔術你睇。』

『魔術?好呀好呀!快D表演比我睇!哈哈哈。』
我還沒開始表演，穎兒已經笑了。

『我可以再依張桌慢慢升起，睇野啦…….』

我舉起雙手，像是向桌子施上魔法，然後再用雙腳把桌子慢慢托起。

『點呀，係咪好神奇呢?』

『哈哈哈，真係升起左呀!哈哈!你好好笑呀!』
穎兒真的笑點很低，這種白痴的魔術也可以令她笑了。
對此，我有一種強烈既滿足感，我係到諗，我係穎兒心目中應該有一定既地位，不自覺地，好想要穎兒成為我既女朋友。

*******************************************
早上。
開門返學時，咁岩阿靜都出門，我地就一齊行。

『係呢，你溫左書未?』
我總是再打開話題，若靠阿靜找話題說真是很困難。

『溫左。』

『琴晚我同穎兒溫到好夜，不過溫極都係唔熟。』
我腦海慢慢回味昨晚Whatsapp對話。

『你鐘意左穎兒?』
估唔到阿靜咁直接咁問。

『少少啦，我覺得今次成功率好高，佢好鐘意我哄佢笑，又成日Whatsapp搵我，最重要既係，佢無人追!哈哈!只要我一追，佢一定受落!』

『用你個D爛笑話，爛魔術，竟然都哄到佢笑，我諗佢一定係唔知比咩反應你先咁講。』

『你依個宅女識咩呀!一日到黑係到睇D毒漫，朋友又無，你試過追人咩?你感受過個種曖味既感覺咩?』

『你……哼。』

我好像說得太過份，連忙說:『其實你應該脫毒，中學生活都就完啦，你依個單身女人唔想拍拖咩?』

『我就係咁毒架啦，我又樣衰，無資格鐘意人，人地只會覺得係重口味，唔會同我一齊。』

『你……』

我話未說完，阿靜便急步走前去了。

在路上，阿靜腦海中不斷浮出我剛才既說話，佢好想拍拖，好想感受戀愛既感覺。
每一個晚上，佢都好寂寞，Facebook沒有人回應，電話除左媽媽同埋叫佢交電話費既三台職員外，就無人打黎搵過佢。
佢好想用Sms，Whataspp同人傾計，但佢既無對像，電話都唔係智能手機。

每一個晚上，阿靜都不自覺地哭起來，睡覺時只能幻想漫畫中的男主角好好地對待她，把她當作追求者，令阿靜有了選擇權，就像毒品一樣，這種幻想可以消除阿靜一點負能量，令阿靜暫時可以脫離現實。

上課期間，阿靜望向班中所謂公認既班花，係到諗佢究竟有咩吸引力，竟然可以吸引班上既男同學為佢賣命，的確，長長的直頭髮，散發著一股獨特的洗髮水香味，加上那對黑色的胸圍在很透的校服上盡顯出來，令男同學充滿幻想，而且佢既校服裙都好短，最神奇係，短得來又唔會觸犯校規，而且雙腳也不會粗……

外表上已經嬴盡了很多男同學的心，性格上更是吸引。
她樂於助人，性格開朗，對什麼人都很好，連班上的毒男她也不會抗拒，也會一起玩，當她配上眼鏡後，更盡吸引，眼鏡娘真的很吸引嗎?

阿靜再慢慢看自己，摸一摸自己的胸部，雖然不是很大，但也有B級。
再摸一摸自己的頭髮，髮質真的很差......
而且額頭上還生了不少壓力暗倉，這已經是死罪......
再看看自己的裙子，也自覺自己的校裙長度和其他女同學的校裙不一致，都係媽咪幫我買，我都無可奈何地接受。

唉，我真係好似阿明所講……真係咁毒?唔係睇動漫就係毒?
我好想拍拖，好想感受戀愛既感覺，衰人阿明成日分享佢同穎兒既事，又唔知人地聽到心都酸埋，唉，攪到我都想感受一下。

『阿靜，還返本書比你。』

『嗯。』
阿靜淡淡回應。

『點呀，仲嬲呀?』
我問。

『無，我先無咁小氣。』

『咁就得啦，喂，有件想話你知。』
我坐在阿靜身旁慢慢地說。

『咩事呀?你唔好坐到咁埋!』

『下星期我地班約左一齊打邊爐，我約左穎兒去架啦，到時我就表白。』

『表白?你真係要表白?』
阿靜很驚訝地說。

『頂你!洗唔洗咁大聲呀?!表白好正常姐，我覺得我地只係等緊對方開口，我地感情咁好，佢鐘意我，我都鐘意佢，人地引唔到佢笑，我可以。
哈哈!點計我既成功率都好高!』
我很自信地說。

『咁祝你好運。』

『你都黎啦，順便介紹男人你識，你都應該Open一下自己，拍拖呀!』

『依班既男仔我一個都睇唔上眼。』

『嘩!好大個官威呀，我地高貴既阿靜小姐竟然睇唔起我地依班賤民。』

『快走快走，唔好坐我格離，唔想同你講野。』
似乎阿靜好抗拒我坐佢旁邊，用力將我推開。

『哈哈，你自己決定去唔去啦，你要見證我既表白成功呀。』

說罷，我又同穎兒傾計，講下爛GAG引佢笑。

為左唔想成日都係我Whatsapp搵佢，我今日決定唔叫佢，就睇佢忍得幾耐。
點解我咁做?打個比喻，Sms，Whataspp就好似毒品一樣，毒癮不大，但如果長期服食使用，就會變成依賴，成為心目中不可缺少既一部份，我長期將依個『毒品』
比穎兒服用，佢已經依賴左我，只要我唔比佢食，佢一定好唔舒服，個心十五十六，哈哈。

我睇一睇佢既上線時間，每次都會顯示"上線中"，但過左一陣，又變回時間顯示。
我係到諗，佢一定開左Whatsapp睇下我有冇搵佢，因為佢部手機好怪，當人地搵佢既時侯，Whatsapp唔會即時顯示，所以佢要定期開黎睇，但佢一定好失望。
因為我無搵佢。

我一直都開住Whatsapp，睇住佢不斷上線中，又下線，我都急燥了。
腦海不斷有把聲出現"快D叫我啦!我等緊你呀!”

哈哈，突然Whatsapp顯示"輸入中......
"我即時大叫一聲!哈!終於搵我啦咩?

穎兒:
好悶呀，你做緊咩?

Yo!成功左，佢問我拎緊毒品，證明左我係佢心目中已經有一定既重要性。
下星期我表白我一定志在必得。
依段期間，我只需要保持住依段關係，周不時講一D曖味既說話，但亦不能明顯地表達出我對她有感覺，我要做到進可攻，退可守既局面，盡量令自己站立於不敗之地。

直到班聚會當晚，我打扮得靚靚仔仔咁，諗住執正自己，表白既成功率都會加分!今次仲唔食硬你!
出門個陣，順便問下阿靜準備成點，禁左幾下門鐘之後，佢以一身街坊look出黎應門。

『你唔係呀?仲唔換衫出去?遲到啦!』
我有小小生氣。

『我都無話去，你去啦。』

『頂你次次都係咁，成日都收埋自己，你依世都唔洗指意識朋友啦，做你個宅女啦。』

『關你咩事姐，總之我唔去啦……係咁啦。』
說罷，阿靜就關上門。

激氣，次次都係咁。
不過算，佢黎唔黎對我都無咩影響，事關今日係我既大日子，佢睇唔到我成功係佢損失，仲諗住可以係佢面前哂下幸福，等佢葡萄下，心酸下，自然有決心去脫毒。

我拎出手提，打開Whatsapp，send左個msg比穎兒。

阿明:
我出門啦，你出門未?

穎兒:
我出左街呀，一陣我會準時到架啦，一陣見啦

阿明:
好，一陣見!不見不散!一見……即散!散呀~~~

穎兒:
hahahahayouaresokai!seeulaterla!

放返手機入袋，就正式出門!

到左酒樓之後，即刻同班兄弟social一下，但我最關心既係穎兒黎左未，點知仲未黎。
我唯有乖乖地坐係到食住等。

『喂，仲差邊個未到?』
范威係到數緊人頭。

『穎兒囉，同埋仲有個個何妍靜。』
阿仁說。

『阿靜唔黎呀，唔洗預佢啦』
我說。

『阿靜阿靜，叫得咁親切，好心你咪成日痴埋佢到啦，咁重口味。』

『你個死毒撚係到話人，你......』

『穎兒黎左啦。』
范威指住門口，順便揮手示意比穎兒睇。

我順勢望去，見到穎兒，而且……身旁仲有一個男人。

『頂，佢見我地唔到，喂，阿明，你出去接佢過黎。』

『嗯......』

我心裡突然有一種不安感覺。

當我行出去個一刻，我開始腳步浮浮，好似會考放榜咁，準備迎接死亡既一刻。

『喂，穎兒，我地係個到呀。』

穎兒轉身一望，即時笑左出黎:『咦，原來係到，哈哈。』

我望一望佢身旁既男人，穎兒見到我望住佢身旁既男人，於是作一個介紹。

『佢係我男朋友，佢叫阿Ray呀，讀緊大學Year1，但佢好悶架，又唔識講笑話哄我，阿明呀，你要教下佢先得呀。』

『喂喂喂，邊有人天生識講笑話架，你小D發脾氣，我咪唔洗哄你囉。』
阿Ray說。

『邊個叫你次次都激我姐，阿明佢成日都哄我笑架，唔通佢又天生識講笑話喎!』

佢地兩個係我面前你一言我一語，雖然兩個站得不太近，但佢地對話期間，根本將我孤立，彷彿依個空間只有佢地兩個。

『你地約左?』
我問。

『我地去左拍拖呀，岩岩睇左一套恐怖片，佢呀，成日睇埋哂D古靈精怪既電影。』

我大概明白了一些事情。
但我仍然扮作好有風度。

『你好，你叫我明仔就得。』

『哈哈，我女朋友成日提起你，成日將你同佢既Whataspp對話比我睇，你真係識得哄佢開心，以後我激嬲佢個時，要搵你出手先得。』
阿Ray說。

『唔好再傾啦，佢地係入面等緊我地。』
我實在唔想再係到同佢地糾纏落去，突然之間，我覺得好無聊。
成件事都好無聊。

『好啦，我地入去啦，拜拜啦，Ray。』
說罷，穎兒同佢男友就係我面前黎一個Goodbyekiss。

此情此景，令我覺得好無癮，我個腦好亂，我係到處理緊我同穎兒既關係，咩叫做穎兒唔開心個陣就要我出手哄佢開心?我既角色係咩?穎兒當我係咩?小丑?原來佢一直都將我既msg比佢男友睇。
由頭到尾，佢都無將我列入男女朋友既list到，我只係一個陪笑既小丑，一個普通朋友。

一路打邊爐，我一路係到諗。
成件事根本就錯哂，係我錯哂。
我一直以為佢身邊無追求者，姐係佢好dry，加上我日日都同佢傾計，sendWhatsapp，而且佢成日主動搵我，又比我既笑話哄得好開心，但咁又點?原來佢有男友......
而且仲係一個好悶，唔識哄人既男人。
究竟我輸左D咩?究竟穎兒佢鐘意咩類型既人?

『做咩成晚唔出聲既?唔似你喎!』
穎兒問我。

我完全覺得好無聊，好無癮。
好想離開依到，更加唔想再理穎兒，依一刻都發覺，當我知道左穎兒拍拖之後，佢係我心目中既地位即時趺至最低，我完全唔想再花心神去哄佢。

『無呀，可能有D累姐。』
我冷淡地說。

整個晚上，我都沉默住，好多人都話我今晚好靜，完全唔似平時既我，但我仍然係到扮下笑咁，盡量將我低沉既一面收埋佢。

而穎兒不斷拎部iphone出黎打字，Whatsapp既聲音此起彼落，因為穎兒同班上既同學仔又唔係去到好熟既地步，佢黎都係因為我叫，依家我唔出聲，佢唯有玩下電話，消磨下時間。

我突然間覺得穎兒好討厭，佢當我係咩?

食完飯之後，班友仔話要去食糖水，我梗係無咁既心情，唯有話眼訓要返屋企。

『你真係唔去?』
穎兒望住我，似乎好想我去咁，定係佢好期待今晚會好開心咁大笑一下，所以想期待下半埸我既表演?

『真係唔去啦，都夜架啦，你呀，你再食落去，小心變肥婆呀!到時阿Ray唔要你架啦。』

『唔會既，哈哈!佢唔要我，你咪要我囉!』
穎兒打趣地說。

我不禁冷笑左一聲，想點呀?收我做兵?盲既都知佢既用意啦。
依一刻我更加討厭穎兒。
都覺得我之前哂左咁多時間，心神都係白費。
我做到咁出面，佢唔係唔知呀?

作為一個男人，肯成日諗笑話引你笑，花心機聽你講心事，傾計，每日同你Whatsapp，唔好同我講只係朋友，男人做每件事都有佢既目的，對你好，都有目的，唔會零付出，每個男人都希望有回報。
既然得唔到回報，sorry，你依個股票我買唔落手，都買唔起。
我要止血斬倉。
盡快離埸。

我漫無目的咁行返去火車站，真係乘興而來，敗興而返。

真係好無聊。
好想搵人呻下，好想吐下苦水。
丫……成個腦不斷係到搵合適既人選，但苦無對像，原來我都無咩朋友可以傾下心事。

突然腦海靈光一閃，諗起阿靜，好想搵佢傾下計。
不過佢應該會恥笑我，頂……但唔緊要，佢既作用都係比我吐下苦水，比佢笑下仲好，比我記住依個恥辱，下次一定唔會再犯。

已經夜晚十二點幾，我都唔想禁鐘叫阿靜出黎，一陣整醒伯母真係大件事。
於是我就send個sms比阿靜叫佢出黎，當我打緊字個刻，原來我從來都無同阿靜有sms既來往，今次都係第一次，我係到諗，平時阿靜會唔會有人同佢sms，會唔會miss左我既sms?

阿明:
訓左未?我係樓下，想搵人傾計，落黎陪我好嗎?

點知阿靜過左成十五分鐘先回我，而且回得幾隻字。

阿靜:
現在幾點!我要睡!

我心諗:『真麻煩，聽日又唔洗返學，咁早訓托塔咩!』
於是我再堅持叫佢落黎。

阿明:
真係好唔開心，表白失敗左，唉，好灰!落黎陪我啦

阿靜依然過左成十幾分鐘先回我，而且仍然回得幾隻字。

阿靜:
你不找你的朋友?為何要我?好吧我下來

等左一陣，見到阿靜著住件睡衣裝束，真係好老套，件睡衣一定係伯母用開。

『叫你落黎都叫咁耐。』

『我唔識打字......
打得好慢。』
阿靜低著頭，不斷輕輕踢地上的樹葉。

『係啦，我冇表白到，因為我知道穎兒佢有男朋友，屌!佢收左我做兵囉!』
我簡單總結一下今晚發生既事。

『咩係做兵?』
阿靜問。

『兵呀!觀音兵呀!』
我心諗點解會有人唔知做兵係點解架?

『我真係唔知咩黎......』

阿靜依個問題真係考起我，其實做兵既定義係咩我真係唔知，只係把口突然衝口而出，直覺上穎兒係想收我做兵，但咩係叫做兵呢?把口就成日講得多，但真正既意思係咩呢?我真係答唔到。

『姐係.....唔會鐘意我，但又不斷利用我對佢既好.....黎滿足佢既快樂咁囉。』
我試下作一個定義。

『我仍然唔係好明......』

『算啦算啦，叫你黎傾計反而比你考起我，你呀!都比唔到D意見人既。』

『咩喎.....又係你叫人出黎!出到黎又罵人!』

見到阿靜既樣，忍唔住又覺得佢好可憐，係咁比我搵笨。

『你試過鐘意過人未?』
我唯有轉過話題。

『關你咩事.....』

阿靜仍然好抗拒我依D問題。

『你未試過鐘意人，你係唔明白我既心情。』

但事實上，阿靜好明白阿明既感受，都已經十九歲，讀左咁耐書，話無鐘意過人真係搵鬼信。
一直以來阿靜都有心儀對像，例如中二個陣，佢鐘意左同班既班長，中三個陣又鐘意左個社長，直至中五開始，佢都曾經鐘意過阿明。

無咩特別原因，只係中二個陣，阿靜發燒，個位班長就扶佢落去醫療室，個一刻阿靜就愛上左佢，但班長對佢完全無感覺，最後同左第二個人拍拖。

中三個陣，陸運會將近，阿靜所屬既社長係咁搵人參加比賽，因為每個運動員參加，所屬既社就會加一分，社長見到阿靜後，係咁叫佢參加比賽，仲話一定會支持佢，依番說話感動左阿靜，令到阿靜參加比賽。
當阿靜跑緊八百米比賽個陣，本來弱質既佢一直都跑包尾，佢覺得所有人都笑緊佢，而且佢既速度拖慢左大會既進行，好似全世界都等緊佢咁。
當佢完成比賽後，阿靜好期待社長會對佢說什麼，但社長只係輕輕講左句:『跑完就上返去看台啦，唔係到阻住。』
聽到依番說話之後，阿靜係更衣室入面喊左好耐。

中五個陣，阿明成日都搵佢溫書，而且因為格離鄰居關係，阿明成日都黎佢屋企玩同食飯，雖然阿明成日都蝦佢，玩佢，笑佢。
但每當去到緊急關頭，重要時侯，阿明都會幫佢。
不知不覺，阿靜對阿明就產生左愛意，而且會考期間，阿靜同阿明相處時間很多，令到阿靜對阿明有一種依賴。

但日子一久，阿明成日都同阿靜講心事，咩都講哂比阿靜聽，例如睇中邊個女仔，點樣追女仔，都一一對阿靜講，令到阿靜知道阿明既要求好高，而且對佢完全無個種男女朋友感覺，加上阿明成日都話佢宅女，重口味，毒，更加令到阿靜感到自卑，慢慢對阿明，對所有人都失去自信，變成一個既期待愛情來臨，又感到自卑既女仔。

『不如咁啦，我幫你脫毒啦!』
我突然間醒起一件有趣既事。

『我唔洗......』

阿靜話未說完，我就加把咀講。

『唔洗脫毒!唔關你事呀嘛!你係咪想講依D?我同你都算叫熟啦，你怕咩醜姐，你唔想變索女，你唔想拍拖咩?你唔想享受下比人追既感覺咩?』
我試下說服阿靜。

『想.....但點樣做?』
阿靜感受到阿明真係好想幫佢，都覺得自己真係需要改變一下，如果唔係，可能一世都孤單一個。
於是開始讓步......

我見到阿靜態度放軟，我就開始同佢講點樣幫佢。

『首先，我對你既印象唔差，你好單純，可以話好天真好傻，但係依個社會上，你依D女人唔係叫可愛，唔係叫清純，而係蠢同白痴。
如果你可以醒目返少少，又保持住單純，包你殺哂D男人。』

阿靜聽到阿明話佢蠢同白痴，本來嬲嬲地，但聽落又好似有D道理，於是都繼續聽落去。

『所謂既醒目少少，唔係話你讀書讀返黎，而係上論壇學返黎。』

『論壇?』

『無錯，係論壇到，你會見到幾千人，幾萬人係到討論好多形形式式，唔同種類既Topic!你會感受到某一種流行文化，態度，思想。
上得多，你都會同社會開始聯繫住。』

『有無咁誇呀......』

阿靜有D懷疑。

『唔信?知唔知巴士阿叔件事係點?知唔知有邊份報紙係投共?知唔知布吉女件事?係咪唔知咩黎呢，因為你成日對住D動漫，世界社會每一日都變緊，你都唔知。』

『咁......
.我咪上多D論壇囉。』
阿靜好似答得好求其。

『上論壇除左幫你提升返D社會知識，仲可以幫你擴大社交圈子。』
我繼續講落去。

『下?唔呀，我對網友無興趣。』

『洗鬼有興趣，我要你接觸多D人，特別係男性，我要你做下娘娘，收下兵，比你練下點樣對住男仔。』

『咩係娘娘......
?點解又要我收兵呀，我條件咁差，邊會有男仔想識我?』
阿靜對自己仍然無信心。

『係咪呢，就係因為你唔上論壇，所以唔知咩叫"娘娘"，仲有好多術語，潮語你都唔識。
收兵唔洗條件，網絡世界又唔洗見樣，我教你點樣捉住狗公既心態，包你成名。』

『好啦好啦，咁我第一步應該點做呀?』
阿靜好似好期待咁。

『就係......
上高登!』

『高登?』
阿靜好似印象中有依個詞語出現係佢大腦入面。

『聽日我地就唔洗返學既，我聽早黎你屋企，等我教你點利用高登去幫自己升level!』

『是但你啦。
我好眼訓呀，聽朝先講啦。』
阿靜真係有D睡意。
我唯有放人。

各自返到屋企之後，我攤左係張床到，突然間覺得自己好似D粉雄救兵咁，都幾得意。
正想訓覺個陣，突然Whatsapp收到一個Msg。

穎兒:
喂我係咪做錯左事呀?如果係既sorryar
不過你今日真係怪怪地
你有冇事呀?

我睇到依個Msg之後，唔知點解個心戚住戚住，突然間好似對穎兒完全無一種討厭既感覺。
由今晚打邊爐見佢男朋友個一刻，我就討厭到穎兒到依家，因為我覺得佢呃緊我，當我係兵。
但依一刻我係到諗，會唔會自己諗錯格離，諗埋一邊?由頭到尾穎兒都無呃過我，佢無提佢男朋友，我都無問佢有冇男朋友。
我見佢無咩點同男仔接觸，就假設左佢無男朋友同埋好Dry，依D都係自己既諗法，唔關佢事。

再諗深一層，佢可能真係當左我係好朋友，佢唔開心個陣好想搵人傾，好想搵人陪，特別係搵一個可以令佢開心既人。
而我，正正符合左佢既要求，哄得佢好開心。

而我由頭到尾都係為左想追佢，不斷諗D新既笑話去哄佢，但事實上，自己從來都無拎一個做朋友既心態去對佢，依家一知道佢有男朋友，我就對佢既態度轉哂，討厭，完全唔想理佢。
但穎兒其實咩都無做過，我覺得自己咁做好似好衰咁。

正當我諗住變返以前個種關係既時侯，開始回覆佢既Whatsapp......

我個心又戚住戚住，我唔想變返以前個種關係，我唔想只有我一個係到付出，係到投資緊一個唔會有回報既股票，覺得自己好ON居。
但諗諗下，我係咪唔應該將穎兒當成股票，唔應該將佢列入男女朋友既list到呢?

我係咪應該保持一個做好朋友既心態去對待佢呢?就算做唔到男女朋友，都可以做朋友姐

正當我開始回覆佢既Whatsapp既時侯......
我個心又戚住戚住，男女之間，我自問都幾肯定係無純友誼，除非對方係好樣衰，完全係極品，我諗我都可以同佢做一個朋友，因為係我腦入面，我係完全將佢排斥於戀愛對像既list，可以放心同佢做朋友。
但穎兒係唔同架，我追過佢，我試過鐘意佢，雖然投入感情暫時唔係好深，但日子一長，我難保我忍唔住鐘意返佢，到時我就沉船，返唔到轉頭咪大檸樂。

唉
成個心十五十六咁，成晚都係到諗....諗....諗....最後無回覆。
就訓左。

***********************************
第二朝早，我去左阿靜屋企。

『快D開電腦，我教你上高登。』
我好興奮咁講。

『你咁興奮做咩?你係咪當我白老鼠咁玩。』
阿靜似乎對我抱有懷疑。

『幫你咋，咩玩你姐，遲下你就要多謝我。』

開左電腦之後，我就係www.yahoo.com.hk到打左幾隻字-高登論壇
螢光幕就顯示出第一排既字-香港高登-全港最受歡迎o既電腦資訊網站




『咩提供……電腦硬件價格和產品介紹?』
阿靜邊望住螢光幕邊讀出網站上既內容。

『唔洗理依D，入面有好多個台，姐係頻道，咩類型既Topic都分哂類架啦，以後你就上依個網啦。』

『咁……跟住點?』

『首先呢，梗係開返個Account先啦，我幫你準備好一個email架啦，我幫你申請啦。』

『唔洗唔洗，我用返我個Email申請，唔洗你。』
阿靜搶住個鍵盤打。





『唔得呀，依個論壇好特別，唔係一般Email可以申請，要用D特別既Email先可以申請到架。』

我再去會員登記到，顯示出""我們只接受互聯網供應商、學校或公司機構發出之電郵作為登記。
我們將會把預設的密碼寄到您所填的電郵地址“

『拿，都話架啦，又唔信。』

『係啦係啦，唔該你囉。』

『喂喂，想叫咩名?要改名。』





『嗯……求其啦。』

『點可以求其，名呢，最令人幻想，依到呀，好多人扮人妖架，你要女性化D，D人先唔會懷疑你。』

『咁……唉也，唔知呀，你話幫我既，你幫我諗啦。』

『得啦，我一早預備好叫咩名，就叫絲。』
其實我都係鳩up。

註冊成功，高登從此以後就多左位絲打，就叫絲。

『跟住就正式開始啦。』

『開始D咩呀?』
阿靜問。





『我要你自己上高登上幾日先，最好留埋言啦，等你適應一下高登文化先。』

『都唔知有咩咁好睇。』

『過幾日你就知，好啦，我返過去，你自己係到玩啦。』

之後我都返左屋企繼續係高登到打返我既故事，高登係我唯一一個地方可以比我分享故事作品，可以睇下反應，作為寫故既人，有人睇，有人欣賞，真係好大滿足感。

Whatapps又再一次出現msg

穎兒:
做咩唔應人......

阿明:
琴晚累得濟訓左





穎兒:
你無事呀嘛?

阿明:
無……你諗多左啦，我琴晚真係好累先無咩點出聲姐

穎兒:
我仲以為我做錯事......


阿明:
傻啦，無啦啦做咩錯事姐

穎兒:




嗯......

之後我都唔知應佢D咩好，我就放低手提唔理佢，但唔洗10分鐘，Whatsapp又響了

穎兒:
你做緊咩?

阿明:
無上下網聽下歌咁囉

穎兒:
哦……無出街咩?

阿明:
邊有人同我出呀!你呢?你唔洗陪你男朋友咩?





穎兒:
佢大學好多野做，成日趕project，我都唔想阻佢。

阿明:
你都溫書啦，就快考AL。

穎兒:
唔知點解無咩心情溫書……不如你講個笑話比我聽啦haha

我望住手提上既螢光幕，我諗左一陣，都係決定要改變一下我地之間既關係。
既然佢咁依賴我，不斷向我討"毒品"，咁我食住佢，反正對我黎講都無影響。

阿明:
無笑話呀係啦!唔傾啦我去溫書，你都去溫書啦拜

穎兒:
拜......

我冷笑了，穎兒個心依家一定十五十六，佢會不斷係到諗一D無答案既問題，係到諗阿明點解咁冷淡既?會唔會係因為我有男朋友?定係佢真係有野做呢?我好悶呀……好想同佢傾計，會唔會佢討厭左我?

就即管由佢咁諗。

***************************************
星期一

洗臉個陣，我覺得今日我特別精神，其實正常黎講，知道穎兒有男朋友，我係應該傷心失意，但依家我仲未輸哂，穎兒依賴左我，我變返做主動個一方，主導權仲係我手上，我仲係嬴家。

但諗落，我既目的係咩?我覺得自己開始對穎兒無以前咁鐘意，但我又想拖住佢，當我見到佢為我而唔開心既時侯，我反而好開心。
我真係一個仆街黎，唔怪得D女人咁鐘意收兵玩人，原來個種感覺咁爽。
等我拿拿林幫阿靜變成一位女神，比佢感受下做娘娘既感覺，哈哈。

返到學校，穎兒見到我有D唔自然，我心入面就不斷暗爽緊，不如落重料，再令佢亂諗野先。

小息個陣，我拍一拍佢膊頭，佢轉身望我，個樣有D不安但又有點興奮。

『仲有幾個月就考AL，我想開始谷盡佢，有冇興趣一齊溫書一齊閉關修練?』

『好呀好呀，預埋我呀，一齊溫書呀。
幾時開始呀?』
穎兒表現得好興奮。

『就下星期開始啦，依個星期就輕鬆下，有得玩就玩盡佢，之後就正式溫書。』

『好呀，咁係邊到溫呀?』

『我屋企樓下個自修室。』

穎兒聽到之後面色一沉:『但……你住上水，我住香港仔，我黎既話好遠......』

『如果你唔得就算啦，我搵第二個。』
我決絕地說。

『不如咁啦，我地去旺角個……』

穎兒未講完，我就加把咀:『唔啦，只有我樓下自修室溫我先會入腦。』

『但係你個面.....』

穎兒說。

『都係算啦，我都唔記得左你住得咁遠，算啦，我搵第二個，同埋我上星期開始我可能熜電話溫，謝絕玩手機，要專心D。』

穎兒聽到之後好唔開心，無可奈何咁轉返身。

我明知道佢住得遠，一定唔會黎我到溫書，我目的都係想打擊下佢，同埋我強調我會熜電話，唔會應人Whatsapp，到時佢個心一定仲更加十五十六，好唔舒服。

之後，佢突然訓左係張枱到，我突然有一絲同情心，但要搵既，你就搵你男友，要陪既，就搵你男友陪，唔好搵我。

我扮睇唔到，就去左搵阿靜吹水，順便問下佢上左兩日高登有咩感受。

『點呀，上左幾日高登，有咩感受呀?』
我坐左係阿靜身旁。

『好核突囉，成日有D咩J圖，入面勁多D咸濕相，成日貼D女仔腳出黎，又好多AVtopic，我都唔敢禁入去睇。』

『哈哈哈，男人最鐘意睇依D架啦，個個男人都係咸濕既，好正常既事，你既思想唔好諗得咁核突。』

『你成日睇架?』

『你咪理，點呀，你有冇留過言?』

『好多既topic我都無咩興趣，有時D人就咁貼個icon出黎，又唔打字，都唔知可以討論D咩。
不過我見到有D星座，同埋D關於AL既topic我都有留下言問下囉。』

『喂，醒喎你，星座依Dpost最岩釣狗公，拿，你去感情台個到玩就得架啦。』

『感情台?點解呀。』

『個到大把毒男寄居左係到，大把感情失意既人係到流連，最岩收兵。』

『點解係要我收兵姐!』
阿靜好似有D嬲。

『唔收兵……?唔通係到搵男朋友呀?』

『咁......
.』

『拿，今晚我黎你屋企，我幫你出個post，包大把人搵你。』

『你想點呀......』

『今晚你就知。』

上堂鐘聲響起，我又返返去座位等上堂，穎兒都起返身，聽到D索鼻水既聲，我就知佢岩岩可能喊過黎，但我都無動於衷，我個腦只係好好計劃緊今晚既大計。

當晚，我食完飯就去左阿靜屋企，伯母因為返工太累，所以一早就訓左，得返我同阿靜係房到，我再關上門。

『做咩關門呀?好焗呀。』
阿靜說。

『我話左今晚幫你開post吸引人，梗係要準備下。』
說罷，我拎左部相機出黎。

『你做咩拎相機?你唔係影我放上網呀?我唔制呀。』

『我係影你放上網，但唔係咁簡單既，咁樣會比人討厭。』

於是我坐係電腦面前，上左高登，登入左阿靜既AC。
就開左個POST

"『只限絲打入』
你地平時點吹頭??"

內容就係:

絲打們我天生頭髮好幼
前陰成日都因為太貼好似一餅野
試過用d可以卷劉海既工具但好快又貼返
可以點做

同埋我想自己吹內彎但吹到d頭髮乾哂旱哂都未吹到
有咩方法先可以吹到／卷到好自然個隻內彎？


『係咁上下啦。』
我再拎起相機，示意要同阿靜影相。

『你做咩開埋D咁既post?你唔係要我POST相呀。
你又只限絲打入，姐係點。』
阿靜係咁問問題。

『廢事D人當你係高登到收兵呀，講明絲打入以示證明，反正D狗公都會照狗衝入黎，佢地好快就會話無圖好難幫你架啦。』

點知，個POST隨時出現數位男字巴打留言:『無圖既話你話你個頭貼服到變貼紙都得架啦！』

『拿拿拿，都話架啦。
黎啦，我同你影相，我會用小畫家遮住你個樣架啦。』

『唔呀，咁危險我唔試。』

『我依家幫你呀，危咩險姐，你依家唔試，你以後唔好搵我幫你。』
我開始態度強硬，唔想成日見到阿靜係到拖拖拉拉。

『唉……好啦，咁點影呀?』
阿靜見我好似燥燥地，態度都軟返落黎。

我望一望阿靜全身，然後就話:『除左條褲佢。』

『咩呀?你講咩話?』
阿靜好大反應。

『我意思係話，你條褲咁長，換條短褲黎著姐，你估真係影你個頭髮貼上去咩，我要影到你頭髮之餘，仲要影到你對腳。』

『劉啟明!我發覺你真係好變態喎!』

『喂喂，我講過係男人都咸濕，你想捉住男人既心理就要知道男人鐘意D咩，點先可以吸引到男人，你地女人有既係本錢，全身都係武器，只要利用得宜，咩男人都會衰係你地手上。』

『不過......』

阿靜好似唔太願意。

『唉....』

我行去阿靜面前，雙手搭住佢膊頭。
『你咁單純，你將來好易比人呃，你一定要識玩依個遊戲，如果唔係既話，將來你一定係最蝕底個個。
要識玩依個遊戲，首先就要捉摸對方心態，男人好膚淺，個個都係睇樣睇身材，你唔用你既身體去吸引佢地，佢地點會聽你話?』

『我唔同意!我相信有人會重視內在美多過外在美!』
阿靜反駁。

『你望下你自己，做左十幾年人，二十歲都黎，有冇男人埋過你身邊?有冇男人係因為你內在美而鐘意你?』

『……』

阿靜以沉默既方式回答左我既問題。

『阿靜，我知你好善良，好純，但你依家外表真係差左少少，你又唔打扮下，又成日著你阿媽買比你既衫，咁樣點吸引男人?唔吸引男人，佢地又點會睇到你內在美呢?』

『嗯......
.』

阿靜似乎明白到阿明所講既野。

『你換條褲啦，我轉身唔睇。』
說罷，我就繼續睇下個post既發展點。

阿靜就拎左條PE褲黎換，當佢係我身後面換褲個陣，聽到D除褲聲，突然間我令我有一種興恰恰既感覺，我一直都覺得阿靜係潛力股黎，佢樣唔差，只係成日唔理自己外表，但係屋企到，特別係佢沖完涼個刻，佢真係幾正......

『換完啦。』

我轉身一望，只見阿靜怕怕羞羞，企左係我面前，我好少見佢著短褲，平時上PE堂都係男女分開上，都無咩見過，平時條裙又鬼死咁長，咩都遮哂。
就算平時夏天，佢都係著長褲多。

如今係我面前既係阿靜著住短褲係我面前，對腳原來都幾得.....一D「蚊爛」既痕跡都無，仲有D白滑。

我吞一吞口水，再叫阿靜坐低，將隻腳合埋。

『我唔可以就咁影你對腳POST上去，好令人反感。
我要影你個樣，順便唔覺意咁影埋你對大脾。』

『嗯......』

阿靜開始面紅，因為阿靜從來無試過遇到咁既情況，自己就好似一個Model咁，而阿明就正正係佢面前拎住相機影佢，二人距離唔夠幾十CM，大家都清楚大家既透氣聲。

當我拎住相機對住阿靜時侯，從鏡頭中，阿靜對雪白大脾就係我眼前，我吞了吞口水。
個腦即時有個念頭就係"好想摸一下"。

『咳……影完啦。』
我起返身，係袋到拎條USB線出黎，插落部電腦到，諗住將相機既機過落電腦到。

阿靜就拎張櫈坐埋黎，同我一齊上高登。
當我入緊相既時侯，我不其然望一望阿靜，佢對雪白大脾真係好吸引人，加上佢專注緊望住電腦時侯，個身向前傾，我隱約從佢件Tee到見到佢對胸圍。

『連接左啦喎!』
阿靜突然說。

我即時嚇左一嚇，連忙接著說:『係喎，等我用小畫家遮住你塊面再上傳上去先。』

之後我就係高登到貼上阿靜既相片，即時有大量巴打回應，內容大致上係"More，娘娘，收我做兵我係狗公我可以吠!汪汪!“。

『拿，都話好大反應架啦。』
我好自豪地說。

『哈哈，佢地咁低能既!佢地又睇唔到我個樣，講到好似好鐘意我咁。』

『只要佢地知你係女仔，年紀睇落應該同佢地差唔多，佢地就開始有好多幻想架啦，加上你對大脾，自自然然令佢地好想接近你。』

『哦……原來係咁......
.』

阿靜專注地看住電腦螢光幕。

『依家全個POST既人都好期待你再貼相，都好想做你隻兵，當然啦!依家佢地都係亂up既姐，遲下我再幫你提高人氣，包你可以釣到大魚。』

『哈哈!好呀，喂.....我想同佢地傾計呀，比我留言呀。』
阿靜好興奮。
因為由細到大佢都無試過可以成為眾人既蕉點，今次仲要係男人。
突然內心湧住一股自豪感出黎，令到阿靜好滿足。

『好呀，同埋你慣左上高登之後，都要係其他POST留下言。』
睇見阿靜咁興奮，我都起身走人，唔想係到阻住佢，突然間又有一絲既同情，阿靜係現實到得唔到既快感，估唔到要係網絡上尋求，其實都幾可憐。

『丫......
依段時間你就係高登到流連啦，有咩特別野就同我報告，記住!千奇唔好講你FB，名同email出黎。
班人會拎你既email係Google查你。
廢事比人起底。』

『知道!』

『考完高考，我就同你執一執個外表。』

阿靜轉身望我:『係咪執好D，之後再貼上去?我唔制呀。』

『唔係，其實你升到大學應該係意料中事，你既男朋友唔係係高登搵，而係大學搵。
我要係開學之前，幫你轉形像，到時係大學慢慢吸引人黎媾你。』

『唉，算啦，我都係咁樣過下癮就算啦，反正都無人會鐘意我。』
阿靜再次轉返身玩電腦。

我行去阿靜身後，雙手再次搭上佢膊頭:『要改變內在，就係上高登係幫你調整心態，理解男人既心理同特性。
要改變外在，就係改變形像，執正外表。
到時兩者俱備，簡直就係一個完美女神。』

『到時先算啦。』
阿靜依然望住個電腦，睇黎阿靜好滿足於依家既情況，咁又難怪既。

依一刻，我雙手感受到從阿靜既膊頭傳來既體溫，好舒服。
我再係高空望落去，再一次隱隱約約見到從阿靜件tee透出既胸圍。
頂……我係到做緊咩，我竟然係到佔阿靜便宜，抽佢水?

我搖一搖頭，清醒下就講拜拜。

返到屋企，入房冷靜下自己，腦海不斷諗起頭先既情景，阿靜雪白既大脾同若隱若現既胸圍，真係令我成個人都興恰恰，估唔到自己對阿靜都有幻想。

我開左電腦，打開個AV存檔，慢慢除左條褲，開始揀套AV黎打飛機發洩一下。
當我一路睇緊AV一路打飛機既時侯，望住螢光幕既AV女優，覺得點解可以咁靚?點解佢地咁靚都要做AV女優?

突然間一股沉重既心情湧現，我停左手。

我係到諗我究竟係到做咩?依個情況仲要持續幾耐?望住所謂既J圖黎打飛機，令我覺得自己好似一個失敗者，J圖入面既女仔係現實中可以比佢地伴侶享用，而我地依類既失敗者，只可以對住張J圖黎打飛機，而依堆J圖仲要係當中既主角影黎施捨比我地.....

望住螢光幕中既AV女優，佢地被對方狠狠地屌，狠狠地玩弄，見到佢地咁爽既表情，而我地依類既失敗者永遠都享受唔到佢地當中既快感嗎?

愈諗愈灰，我關左個螢光幕，著返條褲，出去洗手再冷靜下。

唔可以再係咁，連阿靜都向佢既將來開始起步，我呢?我係咪應該都開始為自己打算?
我拎起手提，望住Whatsapp，最近傾得最多既都係穎兒，可惜佢地有男朋友。
我不斷睇返過往同穎兒Whatsapp既對話，發覺某D對話真係幾好笑，個段時間真係好開心。
估唔到咁短時間內，我地兩個既心態都唔同哂。

睇睇下，Whatsapp就狂彈apps，每當我再搵返以前既對話時，Whatsapp就會彈，咁意味住D咩?
係咪意味住過去就係過去，永遠都返唔到轉頭嗎?

依一晚，令我諗左好多野。

**************************************

數個月後。

『嗚呀!!!!!!!!!!!今日Lastday啦!!!!!!!!!!!!嗚呀!!!!!!!!!!!!!!!!』
范威係班上大叫。

『喂，快D落去小食部食返餐最後小息餐!』
阿仁說。

『各位，我地衝呀!!!!』
范威係班上大叫。

佢地既舉動引來班上既女同學傳來種種低能，白痴既回應。

無錯，今日係我地既lastday，過左今日之後，除左放榜個日會返黎之外，我諗都無咩機會再返黎學校。
為左今日，我帶左另一套件校服返黎，諗住放學比身邊既人簽名留念。
一路上堂，我又係到發夢，腦海不斷回憶整個中學生涯，不禁有點感觸，話哂都讀左七年，唔多唔少都有感情，雖然平時無咩太大既感覺，但依家一諗到以後無得再返黎讀書，我就有點心酸。
有人話讀書時就好想出黎做野搵錢，到左大過返工時，就會好返讀返書，特別想返返中學。
我終於明白依個感受，就好似人平時唔珍惜生命，到左就黎死個刻反而唔想死，嗚呀，我突然覺得過去七年既校園生活好似有點白過。

『阿明，你溫哂書未?』
穎兒轉身問。

『嗯，大致上都溫哂，你呢?』
我答得好輕鬆，唔係因為我溫左書，而係我對穎兒既態度放鬆左同自然左，我諗過，始終今日係lastday，以往既事都唔應該記住，而我好想同返穎兒回復返以前既關係，依幾個月內，溫書溫到個人好dry，有時侯都想搵人傾下計，send下Whatsapp，做唔到穎兒男朋友，其實都可以做一個好朋友既。

『我......
應該會去外國讀書。
所以溫唔溫都無咩所謂。』

『咩話?去外國讀書?』
我實在好驚訝，我從來無聽過穎兒講過要去外國讀書。

『嗯……係上個月決定，屋企人主張要我去外國讀書，而我……你知我成績不嬲都唔係好好，係香港升到大學既機會都唔大，可能去外國都係一個正確選擇。』
從穎兒講依番說話既面色黎睇，佢係到自己呃緊呃自己，好明顯佢唔想去外國。

『咁大件事點解唔搵我傾下呀?』

『我……我.....有....不過.....不過你無應我。』

『對唔住。』
我突然心情好沉重，個腦又浮起之前既Whatsapp對話，事實上，穎兒一直都有搵我，但我全部都無應佢，漸漸地，穎兒都放棄左搵我，而我都好似忘記左穎兒同我既Whatsapp關係。

雙方突然沉默左落黎，依一刻，大家都有唔同既想法。

『哈哈，唔緊要啦，你溫書要緊，我都唔想係依個博殺時期煩住你。
我明白既。』
穎兒嘗試打破悶局。

『咁又係......
.』

事實上，我係唔認同，我係因為唔想搵你先避開你。

『今日係lastday，等我係你張桌上畫返個公仔，以示紀念啦。』
說罷，穎兒就拎起支筆慢慢係我桌上畫公仔。

『阿明，你要加油讀書，升上大學。
享受一下你成日口中所講既大學生活，將來一定要分享比我聽，知嗎?』
穎兒一路畫一路寫。

依一刻我腦海又浮現出幾個月前，穎兒好想同我一齊溫書既情景，穎兒一直都好想升到大學，當佢知道我邀請佢一齊溫書既時侯，佢係好興奮同好開心。
但最後......
竟然用地方遠既理由將佢拒之於門外。

當我望穎兒畫既公仔時侯，佢畫左棵樹。

『做咩畫樹既?』
我強忍淚水，但我聽得出我說話有D困難。

『依棵係感情樹，當我地感情愈黎愈好既時侯，佢既樹枝就會生長，慢慢生長出去……』

穎兒一路講一路用支筆將桌上既樹枝慢慢畫出去，一直畫到我手上。

穎兒捉住我隻手，用筆係我手上既感情線上慢慢加深顏色。

『穎兒......』

『睇下!依棵樹生長得咁快，證明我地感情好深厚，樹枝生長到你手上既感情線。
我同你既感情永遠永遠都係你手上。』

『穎兒......』

穎兒抬頭望住我，我可以睇得到佢雙眼已經紅左。

『阿明.....唔好唔記得我，知唔知呀?』

『一定唔會唔記得你.....我保證。』

『其實你都知.....我無咩朋友，係班上面得你同我玩得最埋，由於我自己都住得遠，所以次次放學我都要好早走，攪到我好少同班上既同學仔玩，加上我又係外校生入黎。』

『我明......
.』

『你呀!上到大學記得搵返個女朋友仔!知唔知呀!哈哈』

『希望啦，係呢.....你去外國，咁你男朋友點?』

『我地分左手，所以我去外國都對大家無影響，哈哈。』
明顯地，穎兒係到強顏歡笑。

『分左手?我無聽你…..』

我未講完，我就知自己講錯野，都係自己唔搵穎兒，所以我對穎兒最近既事完全一無所知，我深深感受到穎兒個種失意，佢既社交圈子因為地方距離問題攪到好細，無咩朋友，只係得我一個成日哄佢開心既好朋友。
但幾個月前，我唔理佢，佢同男友又分手，加上屋企人要佢去外國讀書，種種事情一下子湧現，要穎兒自己一個面對，我明白到穎兒個段時間一定好辛苦。

『係我比人飛架，佢係大學到搵到第二個，哈哈!可能我蠢怪，唔夠D大學生叻，所以比人飛左。』

『穎兒......
其實我唔係唔理你，而係……』

『鈴......
.鈴......
...鈴......
.』

上堂鐘聲響起，所有人一下子湧返入黎班房，連范威都返左黎，坐返我格離。

『而係咩呀.....?』
穎兒問。

『丫......
無野。』
見到范威返左黎，我都唔好意思講依D野。

老師到左，各人都收恰心情係到上堂，而我卻靜靜地望住桌上既樹，再將自己既手慢慢移去桌上既樹支，真係好神奇，真係好似D樹枝生去我手上的感情線。

『咁得意既?你畫架?』
范威問。

『你放隻手係到。』
我拎起支筆係桌上畫多條樹支，慢慢畫長佢，慢慢畫去范威手上既感情線。

『WOW，果然係大師級畫功。』

『依棵叫感情樹，感情愈好，樹枝先會生長，我生左一條係你到啦，證明我地係一對好兄弟。』
唔知係咪比穎兒既說話感染左定係今日Lastday效應，我發覺我講野都幾感性。

『男人老狗咪咁肉麻啦。
係呢，咁依條呢?』
范威指住穎兒所畫既樹枝。

我諗左一陣，望向坐我前面既穎兒，慢慢說出:『依支係證明我地永遠都係一對好朋友。』

『鈴....鈴....鈴.....』

放學鐘聲響起了，意味住我地既中學生活亦都告一段落。

最後一堂既李Sir放低一句之後，頭也不回咁離開班房:『祝你地前程錦繡。』

佢既性格就係咁瀟灑，但諗深一層，佢係到教左咁多年書，對於每年都畢業既學生，應該都睇化左吧!?

『喂喂，大家!今日lastday!有咩玩先?』
阿仁企出去大叫。
只見班上既人都議論紛紛。
我望一望阿靜，見到佢收恰緊書包，準備離開。
我就行埋佢到，問下佢做咩。

『要走?』

『係呀，返屋企溫書。』

『今日最後一日，留低一齊玩啦。』

『唔啦，反正不嬲都唔係玩開，何必最後一齊玩呢?』

『你個自卑心態又黎啦，都話左唔可以成日咁睇死自己，識朋友係要主動架，成日咁被動，邊會有人肯同你FD?』

『你望下其他人。』
阿靜視線轉向我身邊，示意叫我望一望周圍。

我轉身望下，發覺班上既人都走得七七八八，我再望一望阿仁既樣，佢攤開雙手，露出一個無奈既表情。

『唔係呀化?!今日最後一日，D人咁就走?』

『阿明，你唔係唔知個班不嬲都唔係咁團結，何必夾硬用"lastdaylastday"依個藉口聚集班人呢?我知你好青春，好想好似D電視劇咁，成班人一齊好熱血好青春咁玩，係咪?但你去錯地方啦。』

阿靜一針見血既說話，令我感到無奈。
事實上，班上既人不嬲都唔係咁團結，如果唔係Lastday，我都唔會叫佢地留低一齊玩......
唉，我琴晚仲係到上網查下google有咩野係lastday應該做既事，到最後竟然會係咁......
.

『係咁啦，拜拜。』
阿靜揮揮手就走左。

班上只剩下阿仁，范威，同數名男女同學。
佢地都不斷重覆問一句:『喂?有咩做?』

但無人答得出。
突然之間，各人心情都變得沉重，估唔到中學最後一日係咁樣結束。
於是各人都無出聲咁，收恰書包，準備離開。
而我都無可奈何地執恰書包。

『拍……拍…...』

門口傳來數下拍打籃球既聲。

『喂!我地不如出去打波啦。』
穎兒突然出現，手上拎住一個籃球。

『穎兒?你唔係走左咩?』
眾人都好驚訝地問。

『一打鐘我就衝左落去體育室拎個籃球返黎啦，廢事比人搶左去!同埋今日lastday喎!咁樣完結既話，你班熱血男兒點會滿足呀?一齊落去玩啦。』
穎兒興奮地說。

『穎兒!!!我愛你!!!!喂!!!我地拎埋書包落去球埸啦!!』
阿仁講完，即刻收恰書包。

『接住!』
穎兒拋個籃球比我。
我接過後，就行近穎兒到。

『仲以為你走左。』
我說。

『我走架啦，不過……過埋今日啦。
哈哈!我打波好渣架，你唔好笑我呀!』

『嗯!一定唔會笑你，至多.....串你!』

『喂呀!!死人阿明!』

『仲講!!落去啦!!喂!!大家!!出去啦!!』
各人保持住一個興奮既心情，拎住書包由六樓衝落去操埸。

一路衝落去既時侯，大家不斷閃避人群，雖然過程好驚險，仲差D趺倒，但我地都好開心，好好笑。
大家平時係學校都扮乖乖仔女都扮到夠，今日就比我地趁Lastday好好放縱一下。
一路跑時，學校既同學仔都見到我地咁，都以一個葡萄既目光望住我地，就好似同我講”頂……我都好想好似你地咁玩呀!”。

而我都留意到穎兒今日係我識佢以來，係笑得最自然，最真誠既一日。

係操埸上，我地男子組鬥女子組，大家都以玩既心態係到打波，任由D女仔拎住個波周圍走，就算佢地走步又好，用腳踢又好，犯哂規都好，我地都覺得好開心，估唔到我地最後一日係以打波黎完結。

『企埋D!企埋D!明哥你隻手再伸直D!』
一個中六師弟係二樓大叫。

我地幾個人訓左係籃球埸到，砌左個"凸"字出黎，希望送比依間學校作為禮物，多謝佢地咁多年黎既教導。
再叫師弟係二樓到幫我地執好個位同埋影返張相。

影完之後，我地都唔肯起身，望住個天，天色開始暗，但涼風吹過黎，令人好舒服。
突然有一架飛機係天空上飛過，穎兒就大叫:『我好僧飛機呀!!!!我唔想坐飛機走呀!!!!呀!!!!!』

『咁僧飛機，不如我地打飛機啦!』
阿仁大叫。

『好核突呀你.....』

女同學說。

『咩姐!我話打架飛機落黎呀!』
阿仁反駁說。

『唔~~~~天氣不似如期，但要走總要飛~~~』
范威好風騷咁唱出Eason首歲月如歌。

『哈哈哈哈，你地好好笑呀!!唔知我外國班同學仔會唔會都係咁好笑呢!』

我起身望住穎兒講:『一定會。』

穎兒見我咁認真，都起身好認真問我:『你咁肯定一定會?』

『唔知架…….希望在明天呀嘛。』
我說出某個電視廣告對白。

『哈哈哈哈!死低B!!!』

『嘩....好爛呀!!』
眾人說。

『你地識條春!!!』
說罷，我拎起個籃球好型咁一野踢出去。

點知個波飛左去校工室個玻璃窗，一野打爛左。

『仆街啦，喂!走呀喂!』
我心知不妙，即時執野走人。

『頂你阿明，你係咪白痴架!』
范威一路講一路執野走佬。

『哈哈哈哈!笑死我啦。』
穎兒說。

『你仲笑?走啦!快!』
我拖住穎兒隻手，拎埋D野就衝出校門。

去到巴士站，我地都正式告別穎兒。

『一路順風。』
個一刻唔知講咩好，唯有老老套套咁講依句說話。

黃昏既光線下，照射住穎兒身上，從來都無見穎兒出咁多汗，今日見到，原來係咁靚。

『多謝。
你要加油，考好個AL佢，我一定會支持你。』
穎兒說。

『嗯。
一定會。』

『咁.....我走啦，拜拜。』

『拜拜。』

望住穎兒背影，慢慢行上去巴士，再見到架巴士離我而去，直至消失係我視線之內，我就對自己講:『真係再見，祝你前程錦繡。』

**********************************************
經過兩個多月既AL，我地終於都考完試，正式踏入短暫既雙失時期，係未到放榜前，我答應左阿靜，會係依段時間，幫佢黎一個大改造，希望大大提升佢既優點，將佢本來既潛質通通展現出黎。

星期六早上，我去左阿靜屋企，因為今日我約左佢出街。

『今日你會帶我去邊?』
阿靜問。

『一個好出名，好多人去既地方。』
我扮哂神秘咁講。

『姐係邊到?我去過未?』




『就係旺角!』

『旺角?去個到做咩?』

『係你未執個裝扮之前，我想你先做一個特訓。
你可能將來會同男仔出街，或者自己都需要出街行，旺角就係最多人去既地方，因為地方大到你行足成日都得。
我問你，你去過旺角幾多次?』

阿靜認真諗下，慢慢數下有幾多次.....

『洗鬼數咩，正常人梗係去過好多次，多到數唔哂架啦，你走去數，姐係你都唔係成日去架啦。』





『咁依家去個到做咩?』

『其實依個訓練係岩男仔多，不過你要學識駕馭男仔，都要先了解一下地理環境，如果本身都唔熟悉旺角，隨時迷失路，或者唔識行。
隨時比人食住，或者比人感覺好"毒"!旺角都唔識行，同條同毒撚有咩分別!仲洗媾女既?』

『咁要點做?』

『跟我黎啦!』

對阿靜黎講，旺角依個地方真係好陌生，過往黎旺角既次數真係十隻手指都數哂。
香港女性黎講，旺角係一個好好購物行街娛樂既好地方，每當有假期都會同班姊妹男友黎旺角行返轉，不過阿靜完全唔會做以上既野，只係小時侯，跟阿媽去硃籣街，女人街買埋D平價衫。
依一刻先知，原來佢真係幾"毒"。





由出火車站個一刻，阿明就一直帶住阿靜行，街道上既人都愈行愈多人，開始有D擠擁情況，阿靜只好不斷緊貼住阿明，以免走失。

『阿靜，唔好睇小旺角依個地方，一個好多人鐘意既地方，如果唔識去行，唔熟悉依個地方，隨時都會被依個地方吞噬。』
阿明一路行一路同阿靜講。

『咁我地依家去邊?』

『我帶你去哂旺角每個熱門地方，你要記熟點行，同埋有咩特點。』

阿靜心諗旺角都好細姐，應該好快行完。
但阿明見到阿靜無咩反應，就同佢講

『唔好覺得旺角好細，就係記街道都已經有豉油街，花園街，洗衣街，通菜街，亞皆老街，彌敦道，山東街，窩打老道，硃蘭街，奶路臣街等等，而且你都要記埋熱門既地方，例如先達，先施，好景，旺中，朗豪坊，雅籣中心，百老匯，信和，創興，聯合廣埸等等。』
阿明如急口令咁講出旺角重要地方。

『咩話?』
對阿靜黎講，係上述既地方只有信和，朗豪坊同先達係聽過之外，其他都唔知係邊。

『唔洗咩話啦，一路行一路記住啦。』





『咁女人街呢?唔見你提既，我以前成日同阿媽一齊去買野。
我應該記得點去。』
阿靜唔想比阿明覺得真係好毒，唯有提一提自己都識去某D街，提升返自信。

阿明聽到之後，停左係到，之後轉身同阿靜講:『我咪提左囉，通菜街咪姐係女人街囉，你以為通菜街同女人街係兩個唔同既街道?』

『哦....我知呀，我聽少左之嘛，我以為你講左......』

阿靜知道自己樣衰左了。

阿明突然捉住阿靜隻手，一直帶住佢行旺角，係一個人煙密集既地方不斷穿插。
阿靜第一次同男仔拖手，終於感受到同男仔拖手既感覺係點，加上係咁多人既陌生環境下，阿明一直帶住佢行，令佢對阿明不自覺有一點英雄感，阿靜終於知道點解男仔一定要識行旺角，原來會比人一種識好多野，有種大哥既感覺。

當佢一路行既時侯，阿明突然鬆開隻手，之後聽到阿明講左一句:『等等，我想買個......
.』

『咩話?我聽唔到你講咩呀。』
阿靜不斷行前，想搵返阿明既時侯，發覺阿明唔見左。

『阿明.....阿明....你係邊呀?』
阿靜唔敢係條街到大叫，唯有細細聲咁叫，希望阿明聽到，但一直都聽唔到阿明回應。





阿靜周圍係咁望，一直係到漫無目的咁行，佢根本唔知自己係邊，根本唔知自己點返去，佢拎起手提打比阿明，發覺未能接通。
令到阿靜好急燥，係一條人來人往既街道上，令到阿靜好辛苦，加上天氣炎熱，好焗，街道上傳來種種既雜音，人聲，車聲，令到阿靜感到好無助，街道上既人愈黎愈多，係咁推撞阿靜，令到阿靜都唔知應該點算，突然之間，阿靜感到巨大既無助感，好似一個孤兒被人遺棄左，依種感覺令到阿靜終於崩潰了。

『呀......
.......
.......
.......』

阿靜準備大叫。


正當阿靜開口之際，阿明捉住阿靜隻手。
阿靜抬頭望住阿明，即時攬住對方，仲喊起上黎。
其實阿明諗住玩下阿靜，就等於一個人學踩單車一樣，後面捉住佢既人一直答應唔會放手，但最後往往都會放手玩下對方，或者比對方試下自己一個人踩。
而阿明一直係格離睇住佢，估唔到阿靜咁大反應，今次真係玩大左。
但對於阿明黎講，都未嘗唔係壞事，因為佢見到阿靜喊起上黎既樣，好可愛，好吸引，原來一個女仔喊既時侯，係咁吸引人。

『衰人衰人衰人衰人!!!你去左邊呀!!』
阿靜一路喊一路輕打阿明。

此情此境，阿明情不自禁地伸出雙手，輕輕將阿靜攬住:『對唔住……我去左買野。
對唔住!我下次唔會再掉低你。』

『下次再掉低我，我一定會僧死你呀!!』

『唔會……唔會再掉低你。』
阿明好享受這一刻，係一條人來人往既街道上，攬住阿靜既時侯，都唔再理其他人既目光，而係享受緊由阿靜身體發出既體溫，真係好舒服。





『嗚……喂!好熱呀。』
阿靜輕輕推開阿明。

『丫……sorr……』

阿明都輕輕放開手。

大家冷靜左落黎之後，對於頭先所發生既野都唔想再提，大家都係怕怕羞羞咁。

『點呀?好D未?仲……行唔行落去?』
我關心地問。

『嗯!梗係行啦!』

我輕輕伸出一隻手，示意阿靜拖住我行。
阿靜都欣然接受，拖住我隻手，我地十指緊扣咁行旺角。
感覺上我地就好似拍拖咁，一路拖住手一路行旺角，但一時之間，我無可能對阿靜由朋友變成情侶既關係，雖然我好享受依一刻既感覺，但我知道自己仲未係鐘意阿靜。

而對於依一刻既阿靜，已經對阿明產生感情，慢慢對阿明感到興趣，對於阿明要求佢做既事，佢都一一答應，佢好想阿明一直係佢身邊，陪住佢。
但都知道阿明應該仲未對佢有興趣，所以都盡量維持返之前既關係。

不過依刻，兩個人都唔諗其他野，一直享受住依個短暫快樂時光。





返到屋企，阿靜沖涼個陣，一直都諗緊頭先同阿明發生既事，阿靜伸出一隻手，再慢慢放係自己心口，再閉上眼慢慢回味頭先阿明對佢既情景，阿靜依世人都未試過同人攬，亦未試過同男仔拖住手行旺角，今日對阿靜黎講有好多既第一次，都係由阿明比佢。

沖完涼後，阿靜拎起手提，好想Send個Sms比阿明，但當打開手提電話時，發覺原來一直都無咩點同阿明SendSms，佢睇返對話，睇返上一次對話已經阿明知道穎兒有男朋友個一日。

阿靜放低電話，開電腦，就上高登，睇下有冇咩POST值得去睇同留言。
當阿靜睇到一個POST叫"香港仲有幾多女仔無男朋友"，阿靜覺得依個Topic好吸引佢，雖然佢記得阿明講過依dpost係小圈子，入面有大量狗公，但阿靜依然好想試下入去傾。
阿靜忍唔住將今日發生既事打左落個post到，引來很多巴打絲打既回應，而且好多巴絲都記得阿靜曾經貼過相出黎，一對雪白既大脾令到好多巴打留下深刻印象，傾傾下，已經有人貼返上次阿靜post既相，都引來一班從來未睇過既巴打黎睇。

而好多人既回應都好正面，都係留言"去馬!/女追男好易/好葡萄”等等，令到阿靜真係覺得好有機會。
但阿靜都知道自己有d毒，於是問下點樣可以改善......
.

就係咁，阿靜就迷上左依個post同埋入面既人，而且唔聽阿明曾經講過既說話-"唔好留個人資料/fb/tel等等資料，仲加入左佢地既Whatsappgroup，此刻，阿靜既手提電話從來都無咩點響既Whatsapp提示不斷響起，令到阿靜覺得自己既圈子真係擴大左。

有一晚，阿靜Whatsapp提示再次響起，原來係之前個post所識既巴打，係post到不嬲都有傾計，但今次係阿風第一次單獨搵阿靜傾。

阿風:
hi絲

阿靜:
hi

阿風:
做緊咩?

阿靜:
無呀，上緊高登囉你呢?做咩唔係Whatsappgroup到傾既?

阿風:
唔啦好多人講野好煩，所以靜靜地搵你傾計，你唔鐘意?

阿靜:
傻啦，我okar!我都覺得好嘈

阿風:
你覆我都幾快喎

阿靜:
之前我打字好慢架!哈哈!傾得多自然就打得快左!

阿風:
係呢……之前睇你話追緊個男仔，進展成點?

阿靜:
無咩進展呀.....最近佢成日返工，都好少見面。

阿風:
哦……你無做暑期工?

阿靜:
無呀!唉!好灰!無人請!

阿風:
唔返工好悶喎!

阿靜:
係呀日日都係屋企坐....好悶

阿風:
我都係呀不如一齊出黎玩啦

阿靜:
唔好啦我怕羞

阿風:
我都怕羞但係屋企真係好悶不如出黎玩下啦出多幾次就唔怕羞

對於阿靜黎講，除左阿明約過佢出街之外，阿靜從來未試過比人約出街，阿靜打從心底係好想出去同阿風去玩，因為係個post到，阿風經常分享周遊歷各國既經歷，應該係一個好Social，見識好多既人，令阿靜都好想同佢一齊去玩。

但阿靜自知個樣可能嚇親人，好驚阿風見到佢之後，態度轉哂，而且可能會話比Whatsappgroup既人知，咁樣令到一直視阿靜為娘娘既人可能失望，同埋可以退役唔做兵。
所以阿靜都唔想答應佢住。

阿靜:
不如下個月先好嗎?

阿風:
點解既?

阿靜:
下星期有套電影上映，我想去睇好耐...

阿風:
哈哈好呀咁套電影上映之日我地就出黎睇好嗎?

阿靜:
好呀一於咁話。

如是者，阿靜一直同阿風每日都有傾Whatsapp，而阿風一直都故意套阿靜口風，好想得到阿靜既facebook同埋相，而阿靜都知道阿風既用意，但阿靜一直都唔夠膽比，因為佢對自己無咩信心，驚嚇怕左阿風。
不知不覺間，阿風開始講d曖味既說話哄阿靜，有時令到阿靜不知所措......

阿風:
如果我話我鐘意你，你會有咩感覺?

阿靜:
唔好玩啦你都唔會既

阿風:
我話如果姐你會點?

阿靜:
無如果囉

阿風:
咩依個世界唔可以有人鐘意你架?

阿靜:
唔知ar


阿風:
哈哈哈

當阿靜每次睇到依dmsg時侯，阿靜都感覺成身好熱，係到猜測阿風係咪鐘意佢，如果阿風真係鐘意佢，佢答唔答應好呢?但又不斷諗藉口比自己，阿風係唔會鐘意佢。

有一晚，阿靜Whatsapp再一次響起

阿風:
你有冇一秒鐘係覺得我鐘意你?

阿靜:
唔知ar....

阿風:
想唔想知道答案?

阿靜:
丫....你都未見過我...

阿風:
一定要見過面先可以鐘意?

阿靜:
咁....

阿風:
而且我地都好快會見面，記唔記得我地約左套電影上映就會出黎睇?

阿靜:
我記得....

阿風:
哈你記得就得夜啦去訓啦

阿靜放低手提，個心一直十五十六，睇黎阿風真係鐘意佢，而佢對阿風既都開始產生感情，之前一直對阿明既愛意，隨住阿明成日返工無咩點聯絡阿靜既日子，再加上阿風既出現，對阿明既愛意都慢慢消失。

但阿靜依一刻都係諗住阿明，好想阿明救佢，盡量係同阿風見面之前，幫佢改造一下裝扮。

『阿明，你仲唔放工?仲拎勤工獎呀?』
I.T同事說。

『我攪埋d手尾就走架啦。』
說罷，我就將d衫搬返入倉。
無錯，我最近返緊暑期工，係I.T到做，工時雖然都算可以接受，但自從返左暑期工後，總係覺得無咩私人時間，同埋我都唔係好等錢洗，所以返工都係為左塞住屋企人把口，廢事比佢話我係屋企無野做。

我氣沖沖咁趕返屋企，因為天氣實在太熱，熱到條底褲都濕埋，唉屌濕撚哂﻿唉唔撚驚!即刻沖返個靚涼，我覺得人生最快樂除左屙屎之外，就係沖涼。

當我沖完涼個陣，發覺屋企條底褲拎哂去洗，仲要未乾。
我心諗唔係呀化?正當我係咁係櫃入面搵，睇下有冇多條底褲係到，發現只係剩返一條小學著過既底褲，頂!我仲留條小學底褲係到做咩野?
突然電話響起，原來係范威約左今晚踢波，叫我快d去。
本來我岩岩沖完涼，好想推左佢，但踢波係男人既浪漫，仲要自從考AL個段時間開始，我波皮都無掂過，有得踢波梗係去啦!

我放低電話，望一望眼前既底褲，思考左一陣。

『屌!死就死啦!著一陣姐。』
之後我就著左條超緊既底褲，仆你個街，緊到呢....勁唔舒服。
但望一望個鐘，唉!頂捱上，即刻換衫衝落球埸。

一路踢波一路都feel到條底褲好緊，緊到我粒蛋蛋痛到仆街，踢踢下仲更加無感覺，懷疑緊爆左兩粒睪丸。

『阿明，你冇野呀嘛?面色咁難睇。』
范威問。

『無無!繼續踢!我無事。』

『喂喂，阿靜搵你喎!』
范威指住球埸外既方向，只係見到阿靜企係球埸邊，示意叫我過去。

『丫....唔記得約左佢，喂!你地踢啦!我唔踢!下次再踢。』
你老味，真係想即刻返屋企除褲check下兩粒蛋蛋仲係唔係到。

我跑到埸外，問阿靜咩事。

『我有野想搵你，但知你平時要返工，所以等你放工但你阿媽話你去左球埸踢波.....』

『得得得，我地返屋企先，我沖埋黎就去你屋企。』
之後就同阿靜各自回家，而我即刻狗衝返屋企，即刻除褲睇下粒蛋蛋係唔係到。

『好再仲係到....』

沖完涼，拎d未乾既底褲用風筒吹乾佢，濕濕地著上去就算。
禁鐘去到阿靜屋企，見到佢個電腦set左高登為首頁。

『哈，睇黎你迷上左高登。』
我問。

『無野做咪上下囉。』

『你有冇留底資料比人呀?』

『無呀，你講過話唔可以咁做架嘛，我記得。』
阿靜答。
但事實上，阿靜講緊大話。

『無比就最好啦，我叫你上高登係想你明白一下社會文化，睇下d感情POST，理解一下男人平時諗d野，但一定唔好同佢地有所接觸，知唔知?』

『唔好講依d野住，你幾時放假呀?我想轉下形像……』

阿靜怕羞地問。

『哈?咁心急做咩?距離讀大學既日子仲有兩個月時間，咁急做咩?』

『咁人地依家成日無所事事，你幫我轉下look，比我自己學下同練下呀嘛。』
阿靜始終唔敢同阿明講阿風件事比佢聽，怕阿明會嬲同反對。

我見阿靜咁心急，都明白既，可能阿靜開始緊張自己既打扮，都係件好事。

『好啦，咁我加快同你進行特訓啦，聽日你黎接我放工，我帶你去一個地方。』
說罷，我再拍一拍阿靜膊頭就走左。

阿靜見阿明走左，即刻拎起手提想覆阿風既msg，阿明就突然出聲。

『丫!你記得帶錢，有幾多就帶幾多啦。』

『得!我會帶!』
阿靜即刻收埋電話。

『古古怪怪，唔理你啦!聽晚見啦。』

************************************

到左第二日既晚上，照返琴晚所講，阿靜黎左接我放工，係I.T門口等我。

『點呀，阿明!今晚想做d咩?』

『無咩想點，想你自己去買衫。』

『下.....?買衫?』

『大佬呀，你d衫全部都係你阿媽著過或者買比你，d衫真係好肉酸同老套，你應該學下自己買衫。』

『嗯.....不過……』

阿靜吞吞吐吐。

『不過……不過……不過你未試過自己買!係咪?同埋以你性格一定唔敢自己入去買衫。』
我好清楚阿靜既性格，佢自信心咁低，要自己入去買衫一定感到好大壓力，加上佢唔係好識點應付d售貨員，買衫對佢黎講係一件好大挑戰。

『既然你都知.....點解仲要我去買?不如你陪我啦。』

『我會係你後面睇住你，但你要扮唔識得我，我都唔識你，你要自己執生。』

『不過......』

『不過咩呀，入去揀啦!去去去去!』
我將阿靜係咁推去前，進入I.T門口。

當阿靜入到去，周圍既售貨員已經見到阿靜，開始想行埋黎招呼阿靜，令到阿靜手汗都出黎，覺得好大壓力，於是佢快速低頭行去d角落位，係到亂咁揀衫。
阿靜吸一吸氣，同自己講定d黎。

『小姐?有咩可以幫到你?』
一位男職員向阿靜問。

『我.....自己....睇就得架。』
阿靜吞吞吐吐地回應。

『如果你睇岩邊件，可以同我地講，我地會比你試下著，睇下岩唔岩身。』

阿靜左望右望，就係衫堆到揀左一件好似幾好睇既Tee出黎，就叫個職員比佢試。

當個職員見到之後，有d難為情咁講:『小姐，依到係男裝部，依件既Size唔係咁岩你。』

阿靜見到遠處既阿明係到暗笑，就知自己樣衰左，好想即刻離開依個地方。
阿靜紅都面哂，不斷係到搵下女裝部係邊。

後來有個女職員再行近阿靜問:『小姐，有咩可以幫到你?』

『我......
.』

阿靜心諗，班職員一定係到笑緊佢，望一望周圍既顧客，個個都係打扮得好潮既人，男既著得型，女既著得好靚，而望一望自己，好似大鄉里出城咁，一件黃黃地既Tee，加一條深藍色既牛仔褲，令到阿靜好自卑，依一刻好睇唔起自己。

『我都係無野.....』

阿靜忍唔住就走左出去，佢實在頂唔順，走出門口連吸幾淡氣，因為佢真係感到好大壓力。

『咁快就頂唔順?』
阿明問。

『我真係唔得......
.入到去....就覺得好緊張，連透氣都有困難，班人問我要d咩我都唔識答....唉...佢地一定笑緊我。
我真係無得救。』

『係咪覺得好大壓力，好緊張?』
我關心地問。

『嗯.....我覺得佢地好似笑緊我，唉....我真係好差。』
阿靜自信心已經崩潰。

我望一望手上既錶:『我都預左架啦。
仲有一粒鐘，我地係到等下。』

『等咩呀?』

『一陣你就知。』

係依一粒鐘內，阿明同阿靜都無出過聲，阿靜個腦不斷係到自卑緊，覺得自己好差，同埋個腦浮現左阿風既樣出黎，但係阿靜從來都未見過阿風，依個印象中既"樣"，只係自己幻想出黎，而阿靜開始成日留意住阿風有冇sendmsg比佢。

過左一粒鐘，I.T都開始拉閘收鋪。

『阿靜，知唔知點解你會緊張同感到有壓力?』

『我.....覺得自己好差....著得咁老套....班人一定會笑我.....唉!』

『其實你咁諗就錯，你好明顯係趺入左思想陷阱。
所謂既思想陷阱有分好多種，而你就中左其中一樣，成日假設左某d事，同埋覺得自己好差，人地笑緊你。
但其實所有野都係自己諗出黎，實質上係咪咁呢?你自信心低，係因為你未試過同人相處，唔係好識點同人溝通。
好多時都唔敢表達自己意見。』

我接著說:『以買衫為例，你係顧客，你買野，佢地會收佣，所以佢地不知幾鐘意你，好想你買野。
可能你覺得自己著得差，佢地會笑你，但諗深一層，佢地又唔識你，比佢笑又點?出左個門口，你就唔洗再面對佢，你怕咩?就正如有d人坐小巴，唔敢叫落車一樣，假設左自己可能走音，叫錯左，或者司機聽唔到，咁樣就覺得自己好樣衰，成車人都笑佢，最後連到站都唔敢叫落車，但事實上，成車人又唔識你，你怕咩?』

阿靜聽到阿明既說話，覺得好似有道理，但道理還道理，理論同實踐始終要平衡返。

『入面所有職員都係我既朋友，我同佢地夾好左，一齊幫你轉look，同埋比你慢慢感受一下行店鋪既感覺，今晚全埸都任你行，慢慢比你適應，同時，班職員都會幫手訓練下你，點樣應對。』
講完之後，我就拉住阿靜隻手行去店舖。

『阿明!快d入黎!我要拉閘。』
一名男職員說。

『拿，阿靜，揀還揀，唔好亂咁放，我地仲要『摺衫』
同『拉架』
，你依家慢慢試，慢慢適應啦。』
之後我就摺高衫袖，準備幫手執埸，要報答一下同事既幫忙。

面對面績咁大既I.T旗艦店，身邊都無咩人係到，任由阿靜慢慢揀慢慢行，令到阿靜壓力同緊張通通消失，加上職員幫手揀岩佢既衫，經阿明既介紹，佢對職員既害怕心理都消失埋，仲好樂意聽職員既意見。

當阿靜揀衫既時侯，望一望遠處既阿明身水身汗咁拖地，不禁輕輕講左一句

『多謝你，阿明。』

如是者，經過好多個晚上後，加上幾個星期既訓練，阿靜基本上已經好有信心面對自己買衫既問題，而且面對班售貨員時，佢都唔再緊張同感到壓力，佢清楚佢係客，佢係理應最被受照顧，唔洗咁驚都唔應該要驚。
而且阿明除左帶佢去I.T買衫外，仲帶左佢去其他牌子既店鋪，亦帶左阿靜去旺角既聯合廣埸等等專買女人野既地方，有時侯女仔買衫唔需要名牌，最緊要識襯衫，簡簡單單既配塔已經可以顯露出最靚既一面。
而且仲買左一個粉紅色既小袋仔黎配搭，一陣少女味道完全出哂黎。

當我係阿靜屋企睇緊電視個陣，阿靜就開門出黎。
我轉身一望，見到阿靜成個人都唔同哂，一個粉紅色小袋仔，一件深藍色襯衫，加一條白色既熱褲仔，加上阿靜既雪白皮膚，經過焗油同負離子改善既髮質，完全將阿靜既潛力一一發揮出最大極限，阿靜已經變成一個小美人。

『嘩…….真係…….成個人都唔同哂。』
我吞了吞口水，個腦開始對阿靜產生了唔應該有既幻想。

『我好少著咁少……係咪真係好睇架?』
阿靜有少少面紅，但今次我已經分唔到佢係比我讚到面紅，定係著得咁少企係我面前而面紅。

『好多女仔都係咁著，依個LOOK係青春既表現，後生女先可以咁著。』
我一路講，我既視線一直停留係阿靜對腳到。

『咁睇黎真係幾好喎!哈哈!』
阿靜不斷係咁望下自己，轉下身咁睇，覺得好自滿。

『仲差少少野，就真係可以殺死人。』

『仲差D咩呀?』

我走近阿靜面前，已經聞到一股好香既洗頭髮水味，阿靜真係唔同哂。
我慢慢拎起佢束頭髮。

『如果你整埋個公主頭咁就屈哂機啦。』

『係咪係頭髮後面中間再整一條馬尾仔個個髮型?』
阿靜邊講邊整。

『係呀，嘩……簡直完美。
攪到我都開始鐘意你。』
我覺得依句說話，可能有一半係真，男人就係咁膚淺，阿靜係我心目中不嬲都係潛力股，印象分數不嬲都係中位數，依家轉左LOOK，即刻分數升到爆標咁濟。

『下……你講真架?』
阿靜似乎好想知道答案。

『唔知呢，哈哈!依家係咪覺得好有自信先。』
為免尷尬，我即刻轉左話題。

『嗯!哈哈!多謝你呀!阿明。』
阿靜真心向阿明致謝。

『依家你滿意啦?哈哈!其實都唔洗咁急啦!過兩日放榜，等我地知道有得升上大學時再慢慢執都未遲。

『係喎，後日就放榜，你唔講我都唔記得。』

『到時一齊返去學校拎成績?』

『好呀!順便一齊食早餐呀!』
阿靜主動約我食早餐，依個舉動令我覺得阿靜開始改變左，竟然主動約人，而且同人對答既時侯都開始流利，睇黎我真係改變左佢好多。

『好呀，咁你記得著返依個LOOK，比個驚喜比大家。』

『哈哈!佢地唔洗我比驚喜啦!佢地收到佢地張成績表一定仲驚喜!』

當我返到屋企個陣，坐係電腦面前，坐低諗下，其實我應該都可以追阿靜架喎!?我唔係一直視佢為潛力股咩?既然咁睇得起佢，我應該存有唔小對佢既愛意吧?既然係我一手將佢既潛力發揮出黎，加上我同佢既關係應該係最親密，而且阿靜圈子咁細，我要追應該無咩問題。

咪住.....點解依段說話咁熟既?頂.....之前我對穎兒咪又係咁諗，最後完全估錯哂，你老味真係最忌有自信。
但咪住.....今次情況根本就唔同啦，以前我對穎兒既資料一直都係有限，但我對阿靜既資料簡直就係第一手資訊同全面光纖覆蓋，無理由會衰既!不過都係睇定D，慢慢黎。
同埋後日放榜，我同佢成績不嬲都係班上頭幾名，入大學其實唔難，但唔知會唔會讀同一間大學就唔同講法。
算!都係睇定D!

同一時間，阿靜不斷係鏡中照黎照去，覺得真係成個人唔同哂，突然間有一個想法，就係貼圖上高登引下班男人，於是用手機偷偷地係廁所到自拍幾張，之後就入落電腦到，用小畫家整走自己個樣，上傳高登，但佢醒目，諗起阿明所講，唔可以咁招搖，唔係就比人討厭，於是佢就係自己個小圈子POST到貼。
隨即引來新一批巴打既敬奉，令到阿靜自我感覺非常之好。

突然間，手提傳來Whatsapp提示。

阿風:
娘娘!我見到你貼新相喎!

阿靜:
我唔係娘娘囉!哈哈!

阿風:
後日放榜啦驚唔驚?

阿靜:
無咩感覺!哈哈因為我覺得自己考得幾好

阿風:
我都係!係呢!之前你講個套電影上映左成個星期啦你幾時得閒?

阿靜諗左一陣，依一日點都要黎，之前避左阿風好多次，都係因為覺得自己無咩自信同條件差，如今佢已經改變左好多，連阿明都被佢吸引住，阿靜諗面對阿風應該無咩問題既!

阿靜:
好啦!不如聽日丫!當放榜前輕鬆一下

阿風:
好呀!就聽日旺角中心等好嗎?

阿靜經過阿明既訓練，已經對旺角暸而指掌，如果係以前，聽到阿風講旺角中心等，一定唔知係邊到黎同埋唔識去，此刻，佢終於知道阿明既訓練目的。

阿靜:
無問題，到時見!

晚上。

『喂?阿媽呀?返黎未呀?』
我打比阿媽問佢返黎未，因為已經八點幾，如果佢仲未放工，我就照舊去阿靜屋企食飯。

『未呀，你去阿靜屋企食啦今晚，記得幫人洗碗丫!係咁啦!』

收線後，我就去阿靜屋企食飯，唔知點解有一種感覺好特別，以前去阿靜屋企都無咩感覺，但依家去阿靜屋企反而有種期待，好想再接近阿靜，再親近阿靜，成個腦都係佢著個件深藍字襯衫加一條白色短熱褲，簡直就係完美。

禁鐘後，聽到門內傳來阿靜媽媽既叫聲:『靜!去開門呀!』

我諗阿靜應該又係房到上高登。
阿靜開門比我後，只見阿靜即刻跑返房到。
我見咁奇怪，就跟埋入去睇。

『睇咩咁緊張呀?』
我問。

『我追緊個POST丫，入面講個男仔想追一個女仔，但又唔知個女仔諗緊咩，於是佢上黎高登問下巴打絲打點做。』
阿靜一路望一路係咁禁個電腦制-F5。

『仲以為咩咁大件事，依DPOST每日都唔知出現過幾多次係高登到啦，睇都睇厭左。』
我去拎張椅坐係阿靜身旁。
我又一次親近阿靜，個種女人既香味不斷散發出黎。

『係咩?我覺得好好睇呀，唔知個女仔知唔知個男仔鐘意佢呢!』

『我問你丫，如果有個男仔想追你，你會點?』
我問。

『下.....唔知丫，我又未試過比人追。』
但阿靜依一刻個腦到即時浮現出一個人-阿風。

『拿......
即埸同你黎一個特訓啦，教你點樣收兵玩下男仔啦。』

『點架點架?』

見到阿靜咁興奮既樣，突然覺得有D唔同，但一時之間又諗唔到有咩唔同.....不過算。

『首先男仔追女仔有好多方法，我無理由講哂出黎架嘛，但通常男追女都係靠一個溝通工具-SMS同Whatsapp!之前我幫你貼相上高登，係想比班人一個幻想，但佢地唔知你真實既樣，咁樣先可以吊住佢地癮。
而係SMSWhataspp到都要吊住對方癮，正所謂一淡沙糖一淡屎，得閒就好活躍好熱情咁搵對方傾下，就好似餵佢食毒品一樣，食到對方好HIGH，之後咁上下時間就唔好理對方，或者開始HEA應對方，"哦"丫"嗯“依D單字最有殺傷力。』

『點解無啦啦唔理人丫?』
阿靜問。

『當係一片大好光明之下，令到對方覺得好有機會時，你唔理佢，佢就會即刻亂諗野，好緊張你，究竟係咪佢做錯野，或者係咪你對佢冇感覺.....好多好多假設出現，令對方個心十五十六，如果佢唔搵你，你又唔搵佢，哈!咁對方都有D料到，如果對方係咁搵你，咁佢輸左啦!佢既底牌都比哂你睇，以後你就可以食住佢，任由你玩。
兵呢，就係咁黎。』

『咁好似好衰咁。』

『唔衰唔衰，你要得閒搵下對方，講下曖味說話哄下佢，比個意識佢，令佢覺得有機會!吊下佢癮!比佢開心下囉。』

『咁如果咁做...對方突然間表白咁點算?』

『唔怕，你地女人最叻就係應付依個情況，講一句就可以收對方皮，又可以令到個情況無咁難睇。』

『下?講咩呀?』

『就係"Sorryar，我其實一直都當你係好朋友咋"，嘩依句夠哂屈機，完全可以將以往所做過既野合理化，對方完全吹你唔脹。』

『哈哈!咁好似對佢好殘忍咁。』

『唔算啦，出黎得行，預左要還，媾女要交學費架。
喂!唔講啦!食得飯未?』

『係係係!我即刻去炒埋碟菜就食得飯。』
講完依句後，阿靜即刻衝去廚房炒菜。

當我望佢背影時，覺得阿靜真係唔錯，又識煮野食，樣又OK!身材都算OK!又純!真係要好好考慮下佢，搵日正式追佢先得!

晚飯過後，我同阿靜一齊洗碗，期間我地都有傾計。

『你諗住揀邊間大學呀?』
阿靜問。

『應該係中大，你呢?』

『你唔係想讀電影咩?做咩揀中大?我都諗住揀中大。』
阿靜記得我之前一直都好想讀電影。

『唔啦，興趣唔可以當飯食，現實D好。』

『咁又係......』

阿靜好似覺得好無奈。

『係喎，我見你換左手機既，唔叫我幫你揀?』
其實我一直留意左阿靜好耐，發覺佢換左個智能手機，一直用開舊式手機既佢，突然換左，令我覺得有D好奇。

『無呀，之前份約就到期，個人打黎話簽PLAN會送埋手機，咪順便買埋囉。』
而事實上，阿靜係因為見到D交友post個個都留低資料玩whatsapp，所以阿靜好想玩埋一齊，就去左買個智能手機。

『好啦，既然你換左手機，應該可以玩Whatsapp架啦，一陣我幫你download個app之後慢慢同你傾，好嗎?反正你都無人同你sendmsg架啦!』
我開始想進一步親近阿靜，決定由Whatsapp開始，依家無人同阿靜sendmsg，咁阿靜好快就會依賴左我同佢send，哈哈!咁樣就好易得手。

『丫....唔洗啦，我上網睇D教學，知道點樣downloaddapp同jb左。』

『JB你都識?』
我好驚訝，對於咩都唔識既阿靜，JB依個係香港女性角度黎講，仲難過煮返幾味。
但咁複雜既野佢竟然識做!?

『上高登睇架.....『其實唔難』
!哈哈。』

『你真係丫…..用埋高登D術語，你真係上哂腦。』

『又係你叫我上高登既!』

『我叫你去死你去唔去丫。』

『你講咩呀!衰人。』
阿靜將d水潑落我身上。

『頂你!』
我又將水潑返阿靜身上，我地兩個就好白痴咁係廚房個到玩埋d白痴野，亦都係我地第一次係廚房到玩。
我覺得依個感覺好溫馨。
到左第二日，阿靜好早起左身打扮，著返當日阿明幫佢執既LOOK，準備出去見阿風。
出門前，send個msg比阿風。

阿靜:
我出去啦我著左藍色衫，白色短褲。

阿風:
好!我著白色衫，黑色牛仔褲。
我都出去啦!一陣見!

阿靜:
好!一陣見




今日係阿靜約會阿風睇電影既日子，阿靜從來都未見過阿風，而阿風都從來未見過阿靜，不過兩個人已經利用Whatsapp傾左兩個多月，大家都對大家好熟悉，只係差一個見面機會。

係火車上，阿靜不斷對住火車上的門窗照鏡，盡可能以最靚最完美既姿態去見阿風，而且佢一直都幻想緊阿風係一個點既人，係一個毒男?係肥?定係廋?
雖然阿靜本來就已經宅開，自信心低，只覺條件差。
不過去到揀男仔既時侯，內心深處仍然對擇偶要求有一定準則，仍然希望對方好好睇睇，最好就靚仔，不過唔靚仔唔緊要，最緊要正正常常，乾乾淨淨。

係火車上，愈近旺角站時，阿靜心跳愈要緊張。


『呵欠~~~~~』
望一望個鐘，原來已經到左十二點幾，D陽光都從窗哂落黎，我都逼不得已起左身。





起身梳洗後，就煮左個公仔麵搬左入房食，之後上住高登睇POST，一路食公仔麵，一路都覺得好無聊，亂咁禁DPOST入去睇，留言都廢事。
睇睇下，見到個D小圈子交友POST，心思思就禁左入去睇下，睇下有冇D娘娘J圖睇下。

當我係咁用滑鼠好快速咁掃下D留言時，突然見到巴打係到討論緊一位絲打-絲

我心諗:『絲咪就係阿靜?咩佢咁多人識?』

之後我再慢慢睇下D留言，掃下掃下，發覺有人貼左D相，我望真D，仆街!依個咪係阿靜?無人比我更清楚阿靜，加上阿靜既衫唔多，我都好清楚，就算張相遮左塊面，我都認得出佢，唔通阿靜自己影相貼上去?

心內突然有一種不安感覺。
於是我搵到絲既留言，再禁佢account入去睇下究竟佢係高登做過咩黎。




我發現全部都係交友POST，星座POST，香港女仔仲有冇男朋友既POST......
..

『阿靜佢攪咩......
咁活躍係依DPOST到既?』
由於DPOST實在太多既關係，我查唔到阿靜留過咩言，於是我直接登出自己Account，再登入阿靜係高登既Account。

當我登入時侯，阿靜竟然收到過百封PM，標題全部都係"可唔可以做FD?""HI娘娘!交換MSN?""你Whataspp係咩?"等等。
最驚訝既係.....阿靜竟然全部都回覆哂，而且仲留哂手提電話。

我即刻彈起身，我明明叫左阿靜唔好留低資料比人，點知佢仍然咁做?我再睇下DPM，全部都係巴打，語氣極度狗公，但阿靜好明顯就知道，但一一接受，而且我發覺阿靜係高登到好受歡迎......
佢真係成為我口中既娘娘.....?唔得.....唔可以咁....唔可以比阿靜再沉迷落去，我一定要阻止佢。

係依個時侯，阿靜岩岩踏出地鐵，係到搵緊咩出口最近旺角中心，而阿風已經到達左旺角中心，一直靜侯住阿靜既出現。

我換件衫就走去阿靜屋企門口禁鐘，但禁左咁耐鐘都無人應門，平時阿靜唔係留係屋企無野做咩?點解唔係到?我再望一望手錶，已經一點幾，我要趕住返工，激死。
我唯有拎埋袋走去返工先。

另一方面，阿靜到左旺角中心，阿風同阿靜講好左大家既衣著係D咩，方便認得，而出現係阿靜面前既男人，身形標準，唔肥唔廋，皮膚好好，一粒暗倉都冇，已經衣著仲著得幾型。
但阿靜始終都係怕羞，唔敢叫人先，雖然明知個個係阿風，但都唔敢行埋去，唯有扮哂野企係到周圍望。

而阿風一早已經留意到阿靜，見阿靜怕怕羞羞咁就笑了，於是好大方咁行埋去同阿靜講野。





『HI!係咪絲打呀?』
阿風有禮貌地問，而且加點笑容。

『係呀......
你係阿風?』
阿靜終於近距離望到阿風，即時猜測阿風既高度，估計有一米八，應該比阿明高少少。

『係呀，你係阿靜!哈哈!終於見到你啦，果然係靚女!』

『唔好講笑啦......』

阿靜估唔到阿風會讚佢靚女，除左阿明之外，阿風係第二個。

阿靜心諗：『好再佢無對我反感姐。』

『我無講笑呀!我好認真架!』

『唔好再講啦，我地要去買飛呀，一陣多人就麻煩。』
阿靜試下轉話題。





『唔洗買啦，我岩岩去左買飛，你睇!』
阿風係袋到拎左兩張電影飛出黎。

『嘩，原來你買左喇?幾多錢呀?我比返你呀。』

『話哂第一次見面，無理由要你依個靚女等既。
同埋唔洗比返錢我啦，我請!』

『唔好再話我靚女啦!!唔得!無啦啦做咩要你請我呀?』
阿靜有點面紅。

『我約你在先，無理由要你比錢，比個機會我請你，如果唔係我一直叫你做靚女架!靚女...靚女....』

『好啦好啦!你請啦今次!唔好再叫我做靚女啦!我唔係囉!』

『哈哈!好好好!咁行啦!靚......
.......
妹!』

『喂呀!!!唔理你架!!』
雖然阿靜口說不要，但身體係最老實，阿靜其實係到暗爽緊，佢都好享受依一刻。





『哈哈!!』
兩個人就慢慢行去戲院，一路上有傾有講，阿靜估唔到第一次見面就咁開心同順利。

另一方面，阿明一路搭車返工一路都好唔放心，於是打比阿靜手提。

『嘟......
.嘟......
.嘟.....』

『喂?』
阿靜回應。

『阿靜!你依家係邊到呀?』
我急燥地問。

阿靜望一望阿風，於是偷偷地講:『我......
去左睇戲呀。』

『睇戲?同邊個睇呀?喂!我有野問你呀!』
我從來都未聽過阿靜會自動自覺去睇戲，佢一定約左人。





『有咩返屋企先講啦，我要入埸啦!拜拜!』
阿靜快速收埋電話，免得比阿風聽到。

『邊個黎?』
阿風問。

『無呀，我阿媽之嘛，唔好講啦!我地入埸啦!』
阿靜為左盡快入埸，不自覺地捉住阿風隻手，半推半推咁一齊行入去。
阿風見到阿靜捉住佢，感受到阿靜隻手原來咁滑，佢就知道佢無投資錯誤。
阿靜絕對係一隻好股。


『喂喂......
?阿靜?!?頂...竟然收我線。』
我愈來愈急燥，於是我再打去比阿靜時侯，發現阿靜連電話都熜埋，激死我。

我冷靜一下，我要重新諗下依家究竟發生咩事，依幾個月黎，阿靜背住我一直係高登到收兵，仲比哂資料比人，唔怪得換左部智能手提電話，之後無啦啦好急咁要我幫佢轉look，應該係約左人，今日就係佢地見面之日。

以阿靜既性格黎講，佢根本好少出去睇電影，更加好少出街，唯一會去既地方，就係我教佢行既旺角，無錯!阿靜一定係旺角睇戲!我再上網查下邊間戲院係依個時段播放，發現只有一間-嘉禾。

我決定今日請假，我要好好問清楚究竟依家發生咩事!!於是我就落車，轉搭去旺角方向既巴士，我決定去搵阿靜!

阿靜同阿風入埸後，因為戲院比較黑，阿風為左方便行，同埋唔想阿靜跌親，於是主動捉住阿靜隻手，帶佢行。

『你唔介意呀嘛?依到好黑，我驚你跌親。』
阿風問。

『唔介意!』
阿靜開始感受到阿風既溫柔。

當兩個人欣賞緊電影時侯，而阿明就氣沖沖咁趕緊去旺角。

戲院既冷氣好勁，阿靜今日只係著左隻深藍色衫同一件短熱褲，過左一粒鐘，已經覺得好凍，不自覺咁係咁磨擦雙手。
阿風見到後，就係袋到拎出一件風褸。

『係咪好凍?我早有準備!.....拿...著住佢。』
阿風向阿靜遞上一件風褸。

『唔該你呀。』
阿靜面紅了，佢從來都未試過比男人咁溫柔，咁體貼咁對待。
佢覺得阿風應該係一個好細心，好溫柔既男仔，內心開始產生有阿風既影子。

兩小時好快就過去，阿靜同阿風都睇完電影，一踏出去門口，就係咁討論頭先套電影既劇情。

『女主角好慘呀!比個男人咁玩法!』
阿靜有點不快。

『男人就係咁賤架啦!所以女人一定唔可以對男人咁認真!』

當阿風講依句說話之後，令到阿靜有一種層似相識既感覺，覺得好似係邊到聽過咁。

『咁你會唔會好似入面個男主角咁，玩女人?』
阿靜似乎另有所指。

『我絕對唔會咁做，我對每段感情都好認真，女人係用黎鍚，唔係用黎玩!』
阿風行向阿靜面前，認真地講。

阿靜吞了吞口水，阿風既高度令佢有一種壓逼感，加上佢依句說話又好似另有所指。
阿靜諗起阿明既說話，千其唔好咁快比對方食住，一定要好好收埋自己底牌。

『哦!係咩!丫!我肚餓!不如去食D野。』
阿靜盡量將喜悅既心情收埋，免得比阿風察覺到。

『好丫!不如去銀城到食。』

『一於咁話!』
正當兩人步出戲院門口時，遠處傳來一把聲音。

『阿靜!!!!!!!!!企係到!!!!!』

阿靜轉身一望，只見阿明氣沖沖咁行緊埋黎。

由於岩岩散埸關係，一時之間好多人湧出黎，我驚阿靜走左，於是係出D等，再周圍望下阿靜係唔係到。

當我係遠處見阿靜同個男仔一齊行出黎個陣，我就知我無估錯，佢真係係到睇電影。
而且身邊既男仔一定係高登仔，激死!佢竟然咁大膽同網友出黎。
我見佢地好似想走咁。
於是唯有大叫

『阿靜!!!!!!!!!企係到!!!!!』
於是我就氣沖沖咁行埋去。

阿靜轉身一望，好驚訝咁望住我。
但我既視線唔係向住阿靜，而係佢身邊既男仔。

『你真係黎左依到....!!』
我問。

『做咩事......』

阿靜唔知點比咩反應。

『你識得既?』
阿風問阿靜。
佢覺得阿明依個態度同行為，可能係阿靜既男朋友，因為阿風到依家為止都唔知阿靜有冇男朋友。

『我朋友....佢叫阿明。』
阿靜向阿風介紹。

『原來係……朋友!』
阿風望住我講，個態度好似向我示威咁，同時間好強調”朋友”依兩隻字。

係近距離望住阿風，佢既身高應該有一米八，我同佢講野時個頭都要向上，壓逼感果然利害。
而且以男人黎講，佢身形算係標準......
.從佢衣著同樣貌，絕對同毒男依兩隻字扯唔上關係，而且仲幾靚仔，可能又一個MK扮毒男上高登搵食。

『你好!我叫阿風。』
阿風伸出隻手想同我握手，而阿風正正就係想係阿靜面前展現風度。

『跟我走!我有野問你!』
我無理到阿風，就叫阿靜同我走，實在唔想係到再糾纏落去。

阿風隻手停係半空，見阿明唔理佢，就慢慢收返埋。
係阿風心目中，依個舉動已經覺得阿明成為佢既大敵，阿風即時向阿明衝量一下，阿明身高唔夠佢高，而且出街仲唔會GEL頭，衣著仲要....仲要咁熟口面.....好似返I.T咁?個樣又普普通通，仲隱約見到暗倉印，依個敵人真係低level到無得再低，要解決佢應該好容易。

『但我約左佢呀......』

阿靜似乎唔願意跟阿明走。

『我有急事要問你，快!跟我走!』
我堅持。

『要走你自己走!一黎到就叫人走!你有冇過份D呀?』

『你講咩話?』
我估唔到阿靜會唔聽我說話，而且態度對我仲咁惡劣，覺得阿靜真係變左咁。
以前阿靜發嬲都唔係真係發嬲，好易哄。
但依家佢發嬲既樣，真係黎真......
..

『阿明，如果你有事既，不如遲D再問，我約左阿靜再先，我見佢都肚餓，我要同佢去食野!』
阿風似乎想帶走阿靜。

『你......
.』

對住阿風，突然間有一種壓逼感壓埋黎。

『總之有咩返屋企再講，我同阿風去食野!係咁啦!阿風，我地行。』
阿靜就轉身走人。

阿風一直望住我，慢慢帶住笑容回應阿靜:『好呀，我地去食野!』

『你......』

面對阿風我竟然唔知講咩好，我突然間感到一種無力感，慢慢睇住阿靜同阿風離開，慢慢睇住佢地消失於人群之中。

『依個阿風絕對唔係普通人.....!!!激死呀!!!!』

係路上，阿靜一直都無出聲，阿風為左了解情況，於是開口。

『點呀?你好似好嬲咁喎!』
阿風問。

『我係佢邊個喎!無啦啦要人跟佢走!』
阿靜仍然好嬲。

『你同佢識左好耐架?』

『算係......
佢住我對面屋，由細玩到大，都好熟。
係佢教我上高登，係佢幫左我......』

正當阿靜想講阿明幫佢轉look既時侯，為左唔想比阿風知道自己原來係宅女，就唔再講埋落去。

『總之佢就幫左我好多啦，但唔代表我咩都聽哂佢話!』

『我都係咁話，你係你，佢係佢，又唔係你邊個，點解好似管女朋友咁對你!』

『你都覺得佢唔岩呀?』
阿靜問。

『係呀!如果我約左人出街，無啦啦叫我走，仲要態度咁無禮貌，我一定會打柒佢!』

『不過....佢話好似有急事問我.....會唔會.....』

阿靜似乎又想幫阿明講好說話。

『會唔會真係有事?傻啦!真係咁趕!就當面講啦!點會叫你走!』

『咁又係.....』

阿靜係袋到開返手提，點知一開，阿明就send左msg黎

阿明:
我係旺角中心等你聽我講跟我走

『唉......
算啦!我都係跟佢走!不如下次.....』

阿靜未講完。

『好好好，你都係跟佢走啦!不過呢!係遲D!你依家肚餓就去左食野先!』
阿風體貼地講，佢仲記得阿靜好肚餓。

『但阿明佢係個到等緊....』

阿靜似乎擔心阿明。

『哈哈!唔緊要啦!比D教訓佢!鬼叫佢岩岩咁無禮貌呀!咪由佢等下囉!』
阿風笑笑口咁講。

氣氛即時轉哂，阿靜終於都笑了，佢覺得阿風都幾識哄人，又識攪下氣氛，於是就聽阿風講，食左野先!

『咁我地去食野先!』

『丫....阿靜!你行先!幫我叫埋野食!我想去一去廁所，一陣搵你!』

『OK!無問題!一陣電聯!』
阿靜講完就轉身走左。

而阿風根本就唔係想去廁所，佢望住阿靜既背影慢慢消失之後，再轉身望住旺角中心既方向。

『阿明?嘿!我就睇下你咩料。』
於是，阿風就慢慢行去旺角中心方向搵阿明。

當我係旺角中心門外等緊阿靜時侯，我不斷冷靜自己，我覺得成件事都黎得好急，一下子湧哂出黎咁，我需要D時間消化一下。
我諗返起頭先既情況，真係覺得有d肉酸，唔係我作風。
竟然工都唔返跑黎依到捉阿靜走，依家拍緊上海灘咩!

而且頭先個男仔叫阿風吧?其實阿靜講得好岩，我唔係佢邊個，點解話要佢走就走，而且我點解咁做?

我驚D咩?擔心D咩?

約網友出黎，我都試過。
係網上識女仔，我都試過。
點解阿風咁做，我就咁敵視佢?
點解阿靜係高登識男仔，我就咁反對佢?
我諗我真係要反省一下......

『阿明。』

我轉身一望，只見阿風企係我身旁，我再望一望周圍，唔見阿靜係到，得佢一個黎?

『阿靜呢?』
我將之前咁敵視同急燥既態度收起，穩重地問。

『佢去左食野，不過你放心。
佢食完就會黎搵你。』
說罷，阿風係袋到拎左包煙出黎。

『整返支?』
阿風伸包煙出黎。

『我唔食煙。』

『咁乖仔?嘿.....』

阿風啪著打火機，慢慢點起支煙，再深深吸一口，再慢慢噴出黎。

『聽日放榜，緊唔緊張?』
阿風問。

『我不嬲都唔會擔心同緊張我學業上既野，我年年都考頭三名。』
我好自豪地說。

『原來高材生，不過我情況同你差唔多，唯一唔同既....我年年都係考第一名。』

『點呀?串我呀?洗唔洗頒個獎比你?』

『咁又唔洗。
係呢，你對阿靜好有興趣?』
阿風想知道阿明對阿靜既心意係點。

『係又點?唔係又點?』
事實上，我答唔出我對阿靜既感覺點，只係我內心感到不爽。

『如果你對阿靜有興趣，咁咪大家公平競爭。
如果你對阿靜無興趣既，咁你......
就咪撚阻住。』
說罷，阿風將手上既煙掉落地下，再用腳踩踏支煙。

『言下之意，你對阿靜好有意思吧?』
正所謂輸人唔輸陣，我無比佢既粗口同行為嚇親，仍然好冷靜咁講。

『無錯!你岩!阿靜依種女仔......
就好似D未開發既金礦一樣，內藏好多好多有價值既黃金，如果得到佢，真係執到。
所以我一定要得到佢。
同埋我發覺阿靜應該係宅女黎，不過可能上得高登多吧?所以佢對好多事物都唔係咁認識，嘿.....咁可愛既女仔，真係幾吸引我。』
阿風邊說邊笑，似乎好了解阿靜為人同性格。

阿風果然唔係普通人，只係同阿靜傾左幾個月Whatsapp同見左幾個鐘就知道阿靜既價值，以未開發既金礦黎比喻阿靜，正如我用潛力發展既股票比喻阿靜一樣。

『你個狗公......
..』

我怒視住阿風。

『哈哈，又唔好咁講，狗公依個名係比班廢柴既男人配上，但對我黎講，就唔係太岩。
哈哈哈!我食女多過你打飛機呀!阿明!』

阿風望一望手錶:『好啦!我返去陪阿靜食飯，你慢慢係到等啦!哈哈哈!』

當阿風轉身時，我情不自禁地講左一句:『我係唔會比你得到阿靜。』

阿風停了步，再轉身回應:『好呀，睇下我地邊個可以得到佢。』

******************************************

『返黎啦?咁耐既?我幫你叫左個下午茶餐。』
阿靜示意桌上既下午茶餐係屬於阿風。

『我岩岩去左屙屎!所以咁耐!』

『咦......
...快D坐低食啦。』

『今次大獲!!!』
阿風突然大叫。

『做咩事?』
阿靜問。

『我唔記得洗手呀!』
阿風伸出雙手向阿靜個身摸去。

『頂你!講真定講假!咦....咪掂我呀!』
阿靜邊說邊避。

『哈哈!講下笑之嘛!』
阿風拉開張椅，坐低慢慢食。

『喂喂，聽日放榜，你諗住讀咩呀?』
阿靜問。

對阿風黎講，以佢屋企既家底，讀咩科都無所謂，反正畢業之後都會接掌家族生意，如果真係要揀既，阿風就想讀港大，話哂屋企人都係讀港大出生，但為左試探阿靜讀D咩，於是唔講出黎。

『你呢?』

『我應該會讀中大呀!個到地方夠大!上次開放日我去左參觀，一去就好想係個到讀。』
阿靜腦海係到回味之前去中大既回憶。

『咁岩既?我都係揀中大喎!』

『下?真係架?好夾呀我地!哈哈!我地一齊做校友啦!』
阿靜好興奮，因為佢意識到開學後，仍然同阿風可以保持聯繫，什至有進一步既發展。

『哈哈!我都估唔到同你都幾夾!』
阿風睇黎要返去改一改jupas既排序，將港大飛走，換入中大。

如是者，阿靜同阿風一路食一路談笑風生。

離別時，大家互相說再見就離開。

『阿靜!』
阿風大叫。

『做咩?』
阿靜轉身回應。

阿風慢慢行去阿靜面前，慢慢說:『今日我同你玩得好開心，唔知我仲有冇機會同你一齊出黎再玩過呢?』

阿靜微笑回應:『一定有!』

阿風都帶以微笑回應:『多謝!返屋企再傾。
拜!』

『拜!』
阿靜內心一直都暗爽緊，估唔到同阿風既發展係咁順利，而且阿靜見到佢同阿風應該仲有發展既可能性，而且機會仲好大。
當阿靜行左幾步，先醒起阿明係旺角中心等佢，面色即時一沉，不禁說了一聲

『真係麻煩!』

阿靜行到我面前，淡淡地說:『點呀!係咪有急事問我。』

『返屋企先，一路行一路講。』
我開始感到沒好氣，事實上，我突然覺得好累。

係車上，阿靜仍然無出聲，視線一直望住窗外。

『我登入左你個高登Account，發現左你原來係高登到咁活躍，而且......
而且應該收唔少兵。』

『咁又有咩問題?我無收兵，我只係識多D朋友。
你唔好成日將男女關係扯上狗公同娘娘好唔好?』

『我上高登咁多年!!我好清楚班人既心態!做朋友?你真係覺得佢地咁諗?』

『總之我唔覺得有咩問題!同埋我識朋友又好，收兵又好!關你咩事?』

阿靜依句說話一針見血，我都唔識點答。
可能我驚佢識左壞人吧?但事實上，我係咪真係擔心緊依樣?

定係自己既佔有慾.....唔想阿靜比人佔有?
即使自己唔係阿靜男朋友，我都唔想比阿靜比其他人佔有.....
我竟然有依個自私既想法.....突然間覺得自己其實根本唔係擔心阿靜安全，而係擔心自己....擔心自己會失去阿靜。
咁係咪代表我鐘意左阿靜呢?

『你放心啦，我唔再係以前既阿靜，我好識玩依個遊戲同清楚個遊戲規則，唔係你教我點樣識男仔咩?唔係你教我點樣控制男人咩?你教左我咁耐，我點會有事，你放心啦。』
阿靜見我唔出聲，可能覺得我諗緊其他野，為左唔想再糾纏落去，唯有講出自己既想法。

『嗯......
總之你小心D啦。』
我都唔知可以講咩好，死死氣咁回應算。

返到屋企門口。

『聽日一齊食早餐?之後一齊返學拎成績。』
阿靜問。

『是但......
.』

說罷，我就開門入屋，慢慢地關上門。

阿靜見到咁，都無回應。
返到屋內，攤係梳化上，不禁笑了起來。

『睇黎阿明應該鐘意左我!哈哈!而阿風都對我有意思!哈!原來比人緊張，比人追求既感覺係咁正!』
阿靜起身走去廁所，對住連身鏡不斷照，以後充滿自信地說:

『好似阿明所講，我一定要好好利用我依個本錢去享受。』
阿明所指阿靜的本錢就是她的身體。
今日係高級程度會考放榜既日子。

早上，阿靜禁我屋企門鐘，我就拿拿林開門，見到阿靜打扮得好靚，完全唔似一個一陣就要去睇成績既高考生，佢完全散發出自信，自豪既氣色。
而且平時係我禁鐘叫佢，佢先死死氣出黎，如今佢竟然......
.

『早晨，行得未?』
阿靜微笑地問。

我係到諗，阿靜仍然係我身邊，我地之間既距離都唔遠，而佢正正就係我面前，而且見到阿靜既微笑，令我有一種特別既感覺，頹氣好似一掃而清。
睇黎我應該回復生氣先得!

『OK!行得!』
說罷，我就關門同佢走。




一路返學校時侯，阿靜一路係到用手提同人玩Whatspp，令我覺得好唔自在。
佢同緊邊個Send?高登班狗公?定係阿風?

阿靜傾傾下仲笑左出黎......
!激氣，我都唔輸得。

我係袋到拎出電話，睇下邊個可以同我Sendmsg先，當我用手指係個手提上不斷掃，我竟然發現冇咩人可以同我傾計，原來自己圈子其實都好細。
此刻，反而阿靜既圈子大過我，雖然只係網上識返黎。

當我亂掃時侯，手提螢幕上出現穎兒的名字，望住以前同穎兒Sendmsg既日子，不禁令我個心酸了起來。
此刻，我......
好掛住....好掛住...好排住...同穎兒Whatsapp既日子，個段日子真係好開心。
唉，唔知穎兒依家點呢，自從佢走左之後，佢就好似消失左一樣，Facebook同msn都無再出現。
唉
愈諗愈傷心，我好僧自己無好好珍惜個段感情，自己仲玩埋哂D手段......
.去對待穎兒。

突然間諗起五月天首歌...突然好想你...





穎兒.....突然好想你.....你會在哪裡......
過得快樂或委屈......

『阿明!!』
范威從後拍我膊頭。

『點呀你，係咪好驚呢?』
我知道范威成績一向唔係太好，而且佢都預左自己要自修考多年。

『挑!驚條春!大不了咪死!......
....咦喂......』

當范威見到阿靜既時侯，眼前一亮。
偷偷地拉埋我一邊細細聲講：『喂...阿靜索左咁多既?』

『好出奇咩，我不嬲都話佢潛力股黎架啦!!係你地成日話佢重口味之嘛!』
我突然間有點自豪，因為我當日既想法係正確，眼光獨到。





『咁叻....晨早媾左佢啦你!喂...有冇打算媾佢姐。』

我望一望阿靜，如果唔係經過琴日既事，我可以好肯定好自信咁答范威:『有!』

但依一刻，我都唔敢講D咩，因為我清楚明白到，阿靜已經唔係一隻潛力股，而係變成一隻優質股.....唔係一般人可以認購，包括我在內。

去到學校門口，已經有幾個人係門口幫人介紹一下ive課程同埋各大院校副學士等等。

當我地行過去時侯，其中一個人已經留意到我地，於是行埋黎問我地

『同學!唔知你地預期拎咩分數呢?我地有幾個課程想推介....』

『唔好意思丫，我預左我地拎幾條A，係咁!』
范威一副自信的樣子去回應。
嚇得那位男士都目瞪口呆。





『拎A?拎到C你都偷笑啦!』
我說。

『挑!我先唔care依d野!』

『你咁唔在乎放榜成績，不如我比樣野你做啦!拿....』

我係袋到拎左部相機出黎，再比范威。

『你比部相機佢做咩?』
阿靜見到，都忍唔住好奇一問。

『個相機有拍影片功能，一陣你就全程幫我地錄得放榜既一刻啦!』

『嘩!你咁變態!』
范威拎起部相機開始研究。

『人一世物一世，會考放榜都試過，今次高考放榜我估都係人生中最後一次啦，好少人都無係依個時侯拍低佢，但咁重要既時刻梗係要拍得佢啦，結婚都要拍片啦!係咪先!將來睇返一定好正。』
我將我意見講出黎，事實上，會考個陣已經想拍片，但最後都被當時氣氛感染左，連我都緊張埋一份，攪到無心機拍片，但依一刻，我對自己成績都好有信心，升大學唔難，梗係拍低佢。

『哈!果然青春!好啦!我就幫你地拍啦!』





八時三十分，班上開始聚集左同學仔，有d同學靜靜地坐埋一邊，係到祈禱。
從來無宗教信仰既人，依一刻個腦都要求耶穌丫，佛祖丫，觀音娘娘丫，上帝丫等等咩類型既神都求下，唔理邊個係真邊個係假，幫到我地拎好成績就係真神。

有d同學就不停拎住電話同屋企人一直保持聯繫，務求將第一手成績講比屋企人知。
有d同學就不停係到同人傾計，放鬆一下，但口裏不斷說出"好緊張丫!今次死得啦""我發夢夢到放榜呀!最後英文肥左呀!"等等。
其實放榜前發夢見到放榜一刻，都好正常既事，主要都係太過緊張。

而我呢?
就係到同范威係到玩緊部相機，而范威一直係到拍攝影片。

『喂~明哥!就快放榜有咩感受先!』
范威將個鏡頭影向我。

『咳咳...我就無咩緊張，覺得我應該都有兩條B既!』
我面向鏡頭反而有點唔自然。

『問你依個高材生都唔好玩既，我地不如.....問下阿仁啦。』
范威行去阿仁面前影住佢。





『就快放榜，有咩感受呀!阿仁。』

『屌你死開啦仆街!我好撚淆底呀!今獲真係屙撚啦!』
阿仁激動地說，似乎放榜對佢黎講感到巨大既壓力。

『哈哈哈哈!屌你!我從來都未見過阿仁咁淆底既樣!依家終於見到啦!哈哈!』
我同范威笑到肚痛，不斷串下阿仁，但我地心內有數，阿仁成績應該考得不錯。

當我周圍望下身邊既同學，不禁暗說一聲:『好快就要經歷一埸殘酷既時刻。』

我返返座位坐低，已經好耐無返黎學校，以前一直都唔覺得學校有咩特別同比到咩感覺我，但依一刻，感覺上好似十幾年無返黎咁，我諗今次真係最後一次以學生身份黎依間學校。

望返張桌上既圖畫，係穎兒走前留低所畫，棵感情樹仍然係到。
我打開隻手，再慢慢移去感情樹上既樹支。
早前穎兒係到畫左支樹枝，慢慢畫去我隻手上既感情線，那條畫得好深色既線已經消失左。
意味住我同穎兒既感情淡了?感情樹既樹枝已經無得再生長?

『老師黎啦!』
各人見到老師後，都紛紛靜了。
大家都觀察緊老師既面色，因為從老師上既面色可以透露出或估計出大家考成點。

『我都唔講咩廢話，總之大家考成點都好，都唔好放棄自己，都唔好覺得輸哂或者覺得好似世界末日咁，身邊仲好多人係到支持你地.....』

陳Sir不斷係到講一d正能量既說話。
但係同學們聽到後，內心只係不斷講:『頂!咩叫唔好放棄!?咩叫唔好覺得輸哂!?姐係我地考到成pat屎啦!』





『好啦!我就由大家既班號順次序黎派成績啦。』
陳Sir開始派成績。

范威就係咁拍片影住阿仁個淆底樣，而我就係到欣賞緊班上放榜一刻既眾生相。
開始派到第三位同學，班上氣氛開始推向極端，聲音開始傳得好大聲，有點失控。
有d同學仍然專注地望住老師，等待死神向佢地判刑。
有d同學就行去收左成績既同學睇一睇咩分數，佢地評估一下如果個廢柴同學都高分，咁佢地都應該放心d去收成績。

『何妍靜!』
陳Sir讀出阿靜既名字。
而我既視線都轉向阿靜，只見阿靜收到成績後，邊行邊睇，咀角開始微笑就知佢考得唔錯。

『阿仁....到你啦。』
陳Sir叫阿仁出黎，面色不太好。
阿仁即時嚇撚到腳軟，個口不斷爆粗，而范威見到阿仁咁樣就愈開心，全程跟住阿仁拍攝。
當阿仁行到去陳Sir面前，伸出雙手拎成績，但陳Sir無比成績表佢，反而同佢講:

『唉，阿仁!你明明係聰明仔，但成日懶懶閒又掛住玩同識女仔，其實你真係可以考得再好d。』

『嘩屌......
.......
.......
.......
.......
..陳Sir，你咁講姐係我炒左啦。
唉!』

『你自己睇。』
陳Sir比左張成績表比阿仁。
阿仁一睇，中英Pass，而且考到1B1C，佢已經好清楚佢可以升讀大學。

『wowowowowowow!原來條友嚇鬼!!!喂!!快d影我啦!!哈哈!!』
阿仁向范威不斷炫耀張成績表。

『范威!』
終於輪到佢收成績表。
阿仁即時搶左部機，然後好high咁講

『今次你仲唔仆街!等我幫你拍低佢!哈哈哈。』

雖然范威預左炒，但到真正既收成績一刻，反而有點緊張，原本恥笑阿仁仆街既笑容都收返，因為係佢內心深處仍然期望可以有奇蹟發生。

『屌你3D2F!你考咩春!哈哈哈哈!』
阿仁影到范威張成績表，笑到肚痛，將之前范威對佢做過既野一一奉還。

『Well~Whofuckingcareaboutit~』
范威扮哂瀟洒咁，但其實佢內心酸到死。

『劉啟明!』
陳Sir終於讀到我個名，阿仁都即時將部機影向我，不斷講一d負能量說話嚇我，但我完全唔怕。

『你果然係全班考得最好既一個!』
陳Sir說。

『多謝陳Sir。』
我接過張成績單後，一直行返去座位，之後阿仁同范威都跟住黎。

『各位觀眾!!!!4條煙......
.......
.!!!!』
之後我就賭聖咁，慢慢係張成績單由上而下咁慢慢甩個成績出黎，最後都係只得1A1B2C成績，加上我會考既分數，應該都夠入中大。

『嗚嗚.....點算好呀....點解咁呀。』
突然傳出一把喊聲，令到我地既視線都轉向依位同學身上。
個位女同學係到喊，一路傾住電話，埸面份外傷感。

再望望其他同學，個個都好傷心，哀傷既哀傷，喊既喊，走既走，埸面好傷感。
只得我地幾個hehehaha咁，好似同個氣氛格格不入，范威影左陣就熜左個部機佢，因為佢都頂唔順咁死寂既氣氛。

而我都慢慢走其他同學到安慰下佢地，阿仁都打電話返屋企報平安，范威就搵下老師傾下自修既意見。

當我安慰同解答同學既問題時，望一望阿靜，當我以為佢走左既時侯，因為不嬲佢都同班中好唔合群，應該收到成績後就走。
但我仍然見到佢。

阿靜係到安慰佢身邊既女同學，一班雖然唔係同佢玩得埋同太熟既朋友，但阿靜都樂意為佢地分擔，可能阿靜都第一次見佢地咁傷心，都忍唔住想幫佢地。

到左下午，人群都開始散了。
我同阿靜都一齊返屋企。

『我地終於成為準大學生，希望我地黎緊大學生活會好正。』
我眼前對大學既生活充滿光明。

『我都期待大學既生活!我地又會做校友!得閒可以一齊食飯!』

『哈!好呀!係呢!你住唔住hall呀?』
我問。

『我......
.都唔慣同人住既。』
阿靜仍然對自己不太有信心，始終佢都慣左自己一個，同人相處都難，更何況同人一齊住。

『大學生活，點都要住hall既!唔係點叫大學。』

『咁又係。』

『不過唔洗咁快諗定啦!等正式放jupas先再慢吧!』

放榜之後，我都投入返工作，中午一點返工，夜晚十一點先放工既日子，令我都無咩空閒時間去同阿靜傾計，連去佢屋企食飯既日子都無。

有時侯，我返到屋企後，都不自覺地登入阿靜既account黎睇，發覺佢開始少左係高登到留言，pm都收少左好多，會唔會係我之前話過佢，佢開始檢點一下?

而我係訓覺前，都會攤係張床到，拎起手提打開whatsapp，禁下阿靜有冇上線，當我見到阿靜上線中既時侯，不自覺地認為佢同阿風Send緊msg，內心都突然酸了一酸，但一諗起阿風份人真係屈機，雖然唔知佢家底點，但如果拎我同佢比，我真係追都追唔上佢。

再望望穎兒whatsapp，顯示時間為20/3/2010
穎兒已經幾個月無上線，就好似消失左咁，究竟佢發生咩事?

日子好快就過去，Jupas放榜過去。
我同阿靜都入左中大心目中既學系，我入左我地都一齊去中大regday，去成為真正既中大學生。

『阿明!你報唔報ocamp呀?』
阿靜問。

『梗係報啦!聽人講好好玩!好青春!』
其實我恨左玩ocamp好耐，終於都一償所願!

『但我都聽人講...ocamp玩埋d變態遊戲。
我怕。』
阿靜似乎擔心緊依樣。

『唔係個個ocamp都玩變態遊戲既，好多都好正常!如果你唔想玩咪出聲囉!做得大學生好應該有自己意見!唔鐘意就要出聲。
不過，都係個句啦!人一世物一世，ocamp都係一生人只可以玩一次!你點解唔玩?』

『嗯....報唔報好呢，至衰你又唔到我同學系，唔係我地可以一齊玩。』

聽到阿靜咁講，我反而有點開心。
因為阿靜到依家為止都好似好依賴我，無我係佢身邊，佢無安全感呀?

『好多人話ocamp哂錢，去到識朋友只係識到hi拜friend，我覺得依d都係藉口去比自己唔去ocamp，點解d人成日將人地既經歷套入自己到呢?唔通人地識唔到朋友，就代表你係camp到都識唔到朋友?ocamp係一個放開懷抱既日子，讀左十幾年書，點解仲要保持中學生既守舊，唔去放縱一下呢?』

『好啦好啦!聽你咁講!講到唔去一定會後悔咁。』

『去左未必後悔，但唔去就一定會後悔啦!點先後悔呢?當人地享受緊ocamp時侯，你就on99係到等開學，當人地擁有去ocamp既開心回憶，你又有d咩?雖然讀大學唔係為左ocamp去玩去識朋友，但有時侯都要平衡一下，大個左d仔仔女女問你大學有咩玩，你hall又未住過，ocamp又未去過，你真係枉讀大學呀!』

『我都同意阿明咁講。』
阿風突然從我背後出現。

『咦，你唔係兩點先reg咩?』
阿靜問。

『係呀，但我想過黎參觀一下中大。』

短短兩句對話，我就知道阿靜同阿風早有默契大家reg既時間，而且佢地應該都日日whatsapp傾計。
睇落佢地兩個其實都幾襯，當日我反對佢地，係因為唔想阿靜同網友有咁大接觸。

但依一刻，阿風同阿靜成為校友，佢地兩個已經唔再係網友既關係，而係真真正正變成朋友。

『阿明.....你介唔介意阿風同我地一齊食lunch呀?』
阿靜諗起之前係旺角發生既事，怕阿明對阿風好反感。

『我諗阿明唔介意既，我地又唔係仇人，係咪?』
阿風笑住望向我說。

『我唔介意。
不過我約左人食飯，你同阿靜食啦。』
雖然我感到阿風既壓逼感同敵意，但我都帶以微笑回答。
而事實上，我都約左一個網友食飯。

『你約左人食飯?』
阿靜問。

『嗯，所以你同阿風食吧。
我唔阻你地啦，拜拜。』
我好瀟灑咁快步走了，唔知點解當阿靜同阿風同時出現係我面前時，我會混身唔自在，而且仲有一種尷介感覺。

而係遠處既阿靜，望向阿明背影，覺得阿明對佢開始不太在乎，會唔會係大家太耐無接觸而冷淡了?雖然依幾個月都係同阿風傾計，連街都出過好多次。
但阿明對阿靜黎講，仍然佔有好重要既位置，眼見阿明慢慢消失係自己視線時，感覺到與阿明距離愈黎愈遠，關係亦愈來愈遠，覺得有點唔捨得，依刻，佢唔想阿明離開，好想留阿明係自己身邊。
而且都好在意阿明岩岩個一句說話"我約左人食飯"，阿明約左邊個食飯呢?

『點?行未?』
阿風問。

『嗯!行得!』
阿靜回神過黎，就跟阿風去左食飯，離開時不自禁地回頭望一望阿明.....

而我的確約左一個網友食飯。

係放Jupas時侯，高登出現好多各大院校既post"中大同學揮手區""入到港大既入黎!"等等，而我對大學無咩太大認識，所以入左去睇下了解d師兄講既大學生活，同埋順便睇下有冇同學仔一齊讀。

最後都入左m群到傾計，咁岩比我搵到一個絲打同我讀同一個學系。
而今日我地都係一齊regday，所以我順便都約左佢一齊食飯。
我雖然唔知佢個樣係點，我地只係whatsapp傾計，facebook都無交換，但我個心只係想識個同學，無其他意思。
不過當我知道佢係絲打時侯，我內心深處仍然有一絲期待。

『hello~你係咪孔明巴打呀?』

我轉身一望，一身長頭髮裝扮，皮膚好白滑，而且高度同我差唔多，短褲下露出一雙長美腿既女仔。
好明顯佢就係我所識既絲打。

『係呀，唔好叫我高登個名啦!你叫我做阿明啦。』

『哈哈!好呀!阿明!你叫我做阿雪啦。』
阿雪伸出右手，示意同我握手。

我笑了，估唔到佢會咁老套，我都伸出手同佢握手:『希望我地黎緊三年會讀得開心。』

『一定。』
阿雪帶以微笑回應。

同阿雪一路食飯時，阿雪真係好專注咁食佢碟飯，佢既視線一直向外望，陽光照射下顯得佢好cool，睇落去佢好似係一個好Cool既女仔?無咩點出聲咁，於是我就打破冷埸。

『你reg左未?』
我問。

『岩岩Reg左!頭先都幾多人排隊。』
阿雪帶以微笑回應，此刻又唔覺得佢好冷漠。

『係呢，你有冇報OCAMP呀?』
阿雪邊食邊問。

『有呀，我報左我地department既OCAMP，你呢?』

『我都係報左department個CAMP呀!。』

『我地到時又會一齊見面。』

『哈!咁就好啦，起碼有個伴陪我!』

『鈴….鈴……』

咁老套既電話鈴聲竟然出自係阿雪身上，阿雪係袋到拎出一部舊式手提電話出黎。

『喂?嗯!一陣我會返黎!好啦!拜拜!』
阿雪收線後，向我示意係屋企人。

『係呢，你平時有咩做呀?』
我想了解一下佢生活習慣。

『無呀……平時放假都係屋企煲劇咁!哈哈!我好宅架!』

『唔出去玩?』

『都有既，但少囉!我鐘意留係屋企多D。』

一餐飯既時間，經我觀察，阿雪屬於優質股，外表一副冷漠冰霜，鐘意留係屋企，少有參與戶外活動，唔怪得皮膚咁白。
由於假期都留係屋企關係，應該佢無男朋友，加上用埋D舊式電話，應該性格好純，唔係追求物質既港女。
不過我都無諗得咁多，只係好開心識到一個咁靚咁好既女仔。

數星期後，當我返工時侯，電話響起。

『你好呀!劉啟明!我係社會科學學院既組媽呀!你係咪報左OCAMP呢?』

我偷偷地行埋一角聽電話:『係呀!我報左OCAMP呀!』

『我地OCAMP係八月十五日至八月十八日!不過係去CAMP之前，我地組爸組媽想約你地出黎見下面，順便練下跳campfire!你邊日OK架?』

『丫….我黎近星期五放假，到時可以出黎。』

『咁岩其他人星期五都得丫!不過就要夜晚!咁我地就約實星期五夜晚八點旺角朗豪坊等!』

『哦…好呀!到時見!』

『聽你把聲就知你唔摺架啦!到時記得玩得放D!令到個組氣氛好HIGH丫!哈哈!唔阻你啦!拜拜!』

收線後，我心諗，我壓到把聲線咁低都可以覺得我唔摺。
同埋我都聽到一頭霧水，仲以為報左OCAMP到時先見面，原來係CAMP之前已經約我地出黎。

直到星期五晚上，到左朗豪坊後，即刻見到個靚女姐姐係遠處揮手同我SAYHI!我怕怕羞羞咁行埋去。

『你好呀!劉啟明!我叫Yuki係你既組媽，另一位叫Peter，係你既組爸!我地黎緊都會全程照顧你地，陪住你地玩OCAMP架!』
組媽Yuki介紹自己。

『HELLO!我可以點叫你呀?』
組爸Peter微笑地問。

『你地可以叫我做阿明就得!』
我望一望周圍，已經有幾個男仔同女仔係到等，我估佢地應該同我一樣係依個組呀?

『仲差黃小雪未到。』
組媽Yuki同組媽Peter講。

黃小雪?哈!個名咁好聽既，小雪小雪。
會唔會係我識既阿雪呢?

『到左啦!係後面!』
組爸Peter指向我身後。
我轉身一望，果然真係阿雪。

阿雪見到我都好驚訝:『咦?你都係依組呀?』

『哦!原來你地識既!』
組媽Yuki指住我，似乎另有所指。

『拿!我嚴禁我既組仔女係到拍拖架!哈哈!』
組爸Peter講笑地說。

『我地都係Regday個日識姐。』
我解釋，但我又幾享受佢地話我同阿雪拍拖，我偷偷地望阿雪既反應，佢都即刻笑笑口咁話唔係。

『好啦，其他組仔女過埋黎，等我同大家正式介紹先!』
組媽Yuki叫埋其他人組仔女過埋黎。

『你地不如自己簡單介紹一下自己好嗎?簡單就得!唔好好似面試咁介紹到幾分鐘呀!哈!』
組爸Peter說。

『......
...』

全埸靜哂。

哈!全埸竟然靜哂，睇黎好多人都好怕羞咁。

『我叫劉啟明，大家可以叫我做阿明，都係讀PsychologyYear1!』
我唯有打破冷埸自己講先!之後其他人都跟住我講。

『我叫黃小雪，可以叫我做阿雪架，都係讀PsychologyYear1!』

『我叫何尚言，叫我阿言，都係讀PsychologyYear1!』

『我叫阿Kay!都係讀PsychologyYear1!』

『我叫阿Sam!，我係讀SociologyYear1!』

『大家好!你地可以叫我做紫欣架!我讀SociologyYear1!』

『我叫阿龍，讀PsychologyYear1!』

『我係阿May!讀SocialworkYear1!』

『嘩......
依個組好多都係讀Psychology既組仔女，唔知佢地識唔識讀心術呢!哈哈!』
組媽Yuki講笑地說。

從佢地介紹之中，我又知道我既同學有邊幾位，女仔除左阿雪外，仲有阿Kay讀依科。
男仔就有阿龍同埋阿言!睇落阿Kay都幾似MK女，打扮得好潮。
而阿言就一般般咁，普通男仔。
而阿龍真係人如其名，個樣幾有霸氣咁。

『我地一齊去Cafe到玩好嗎?』
組媽Yuki問。

『......
....』

全埸靜了。

『哈哈!睇黎你地都好怕羞咁!你地唔出聲就當你地okla!我地出發!』
組媽Yuki就帶我地行。

一路行，大家都各自各行，組媽Yuki同組爸Peter睇黎仲緊張過我地，為左打好關係，佢都係咁同我地傾計。
我望一望阿雪，見到佢自己一個行，個樣真係好Cool。
於是我就行埋去聊佢傾計。

『睇黎我地都幾有緣!竟然會同一組!』

『係囉!岩岩係咁遠見到你都覺得好驚訝!哈!』
阿雪笑住咁答，依一刻佢又比我既感覺係開朗既女仔。
我明白了，外表冷漠，但實質上佢係一個熱情同開朗既女仔。

『你知唔知如果唔識你既話，真係覺得你好Cool!』

『下?真係架?好多人都咁講呀!』

『咁姐係我無睇錯啦!哈哈!不過都幾好既!Cool有Cool既好!』

『丫......
.我唔Cool架!只係有時侯唔知講咩好之嘛!我好熱情架!哈哈!』

『有幾熱情先?』

『丫....熱過熱帶雨林!!』

『嗯。』
聽到阿雪攪左個爛Gag之後，我故意扮到目無表情地回應一個單字。

『喂丫.....比D反應我啦!哈哈!我都係唔識攪gag!』
阿雪用手輕輕拍打我，此刻佢笑得好純真。

『喂喂喂!你地又話岩岩識既!又會咁好傾!唔得!我一定要阻止你地!哈!阿雪你跟我行!』
組媽Yuki拉開阿雪。

『唔好屈我呀!組媽!』
我比佢講一講又有點暗爽。

既然阿雪行開左，我就搵第二個傾下計，就搵左阿言。

『HI!阿言!?我地到時會係同學黎!』

阿言望一望我，頭dupdup咁應我:『你好呀!』

『我都係讀Psychology架!我地第時會係同學!』

『嗯!』

丫.....我睇得出阿言唔係想Hea應我，只係唔知點應我，突然間覺得好難搵到話題同佢傾咁。
突然有人從後搭我膊頭。

『我聽到Psychology依個字Wo!你地傾緊咩呀!』
原來係阿龍，估唔到佢都幾熱情，肯主動聊我地傾計。

『我地三個將會係同學!我地要好好享受一下大學既生活!』
我順手搭埋阿言膊頭。

『咁我呢?雖然我唔係讀Psychology!但你地會唔會唔理我先!』
阿Sam都加入我地傾計團，因為佢見到其他三個男仔都痴埋一齊行，得返佢一個男仔，好似比人排斥左咁，唯有主動D加入我地。

『傻啦!大家有緣痴埋一齊!就係好兄弟!!』
阿龍搭埋阿Sam膊頭!

『嘩嘩嘩!你地班男仔做咩咁Gay!』
組媽Yuki見到就大叫。

『睇黎我地都唔洗擔心你地玩得唔埋，咁快就Friend起黎!』
組爸Peter開心地說。

我有預感，阿Sam，阿言同埋阿龍將會係我大學生活之中成為我既好兄弟。
個一晚去到Cafe，都係分享大家既情史，我本人都無咩情史可以分享，唯有講下穎兒既事出黎，當佢地追問穎兒去左邊既時侯，我都答唔出，我已經有差唔多幾個月無同佢聯絡。

當阿雪分享時侯，佢竟然話從來無拍過拖，令我地好驚訝，估唔到一個優質股竟然無人認購。

『你地有男仔記得介紹我識呀!哈哈!』
當阿雪講依句時侯，我突然間個心好想講不如考慮下我，聽到阿雪未拍過拖，加上個人咁宅，我好有興趣。

咦?點解我愈黎愈對宅女有興趣?係咪覺得好有安全感?唔怕比其他男仔媾?
其實好多女仔都話需要安全感，但係男仔都好需要安全感，特別係我地依班小股民，無咩能力買到優質股，如果咁岩買到既話，真係好驚隨時有一日比其他人買左。

依一晚，大家都好快熟落，組爸組媽好識帶動氣氛，仲封我地幾個男仔做"中大四子"。
我幾鐘意依個名，哈哈!我感覺到大學將會係我人生中既新一頁。

深夜十二點。

返到屋企樓下時侯，撞到阿靜。

『你岩岩放工呀?』
阿靜問。

『唔係，今晚同OCAMP組員一齊出黎聚下姐。』
我見到阿靜一身出街裝扮，估計佢都岩岩出完街。

『咁快就識到啦?』

『係呀!我地組媽打黎叫我地出去聚。
黎近下星期我地又再出黎玩。』

『你地就好啦!我仲未有人打黎囉。』

『你岩岩出完街?』
我好想問阿靜岩岩去左邊到，最重要既係，佢同邊個出。

『嗯.....同阿風去左睇戲。』
阿靜似乎吞吞吐吐咁講。

突然心頭一酸，意識到阿靜同阿風關係愈黎愈好，佢地究竟拍緊拖?定係維持緊朋友關係?

係升降機入面，只得我同阿靜兩個人，我視線一直望住升降機既樓層顯示，慢慢咁向上升。

『其實阿風都幾好丫。』
我說。

『下?』
阿靜似乎有點驚訝。

『讀書叻，高大靚仔，係女仔都鐘意佢，既然你同佢行得咁埋，可以考慮一下佢。』

『咁你呢?』
阿靜對我說。

『哈?!我?我咩呀?』
我唔係好明白阿靜既意思。

『都係無野......』

阿靜頭dupdup回應。

到左我地既樓層，當我地背對背咁開自己屋企對門時，阿靜突然說出一句

『你好耐無黎我屋企食飯啦。』

『嗯......
.最近成日返工都無咩機會，第時我住Hall就更加無機會。』
我望住鎖匙，呆呆地說。

『嗯.....早抖啦。
拜拜。』
阿靜突然感到無癮，就關上左門。

我企係阿靜門口到，好似睇到以前著住校服既我走去阿靜屋企食飯，又見到我以前係咁禁佢屋企門鐘，又見到係阿靜屋到成日笑佢，玩佢。
又見到阿靜成日黎我屋企玩......
.

『唉.....』

我暗嘆了一口氣。
已經變成回憶，我同阿靜關係一直都好好，竟然短短幾個月之間，一下子就變哂。

返到屋企後，沖完涼攤係床上。
無聊再一次拎起手提電話，開住Whatsapp睇下阿靜有冇上線，再睇下穎兒點。

一路望住阿靜顯示上線中，我心又亂諗埋一邊，唉!明明之前我食住佢，我話一佢唔敢話二，好多野都係我教佢，我幫佢。
但依家我竟然睇唔通佢，覺得佢好陌生，佢係咪真係變左呢?

"輸入中....."

阿靜既顯示竟然變左輸入中，佢主動叫我?於是我好緊張咁望住個status。
過左一個字，都仲係維持輸入中....，係咪打咁緊篇文呀?打咁耐既?

阿靜:
阿明，我今晚好唔開心，我依幾個月黎我只係見過你幾次，你更加無黎過我屋企食飯。
我阿媽都問我你既近況點，我都唔知點答佢。
我對你都開始唔了解，我好驚開學之後，大家各有各生活，而且你又要住HALL，我真係好擔心你慢慢離開我。
我無咩朋友，都唔係好識同人相處，黎緊開學我都唔係好有信心可以同班同學玩得埋，每次我一諗起依到，我就諗起你。
如果你唔係我身邊，我真係唔知點算。
阿明，你最近點呀?你可唔可以答應我，唔好離開我身邊呀?

我呆了，估唔到阿靜會咁講，我就好似解碼達人咁，係到對佢既內容進行解碼，究竟佢咁講算唔算表白?好想留我係佢身邊?講到咁白，我係咪應該有D表示?睇黎阿靜都好關心我同需要我，而且阿靜所講既野，正正就係我對佢既感覺。
我都好怕阿靜開學之後，有左自己既圈子，慢慢同我有距離，慢慢由好朋友變成朋友，最後變成陌路人。

我個陣唔知點回阿靜，我個心又有刻暗爽緊，我係咪嬴左阿風?阿風係咪比唔到依個感覺比阿靜?
話哂我同阿靜有咁多回憶同咁多年感情基礎，我諗我應該係依方面可以揪嬴阿風呀?

突然間，我對阿靜產生巨大好感。

我從來未試過聽過女仔咁同我講，而且阿靜既身體......
..丫。
真係好吸引我。

阿明:
放心。
我答應你，我一定會留係你身邊，即使我地唔同學系，但我保證!我一定係你身邊陪住你!黎近我搵日去你屋企食飯!我好掛住你煮既飯呀!

阿靜:
咁就好。
哈哈!好呀!你想幾時黎食!我隨時都得!

阿明:
一言為定!早抖啦

阿靜:
早抖=]

依一晚，我係咁重覆睇阿靜既長篇內容，一路睇，我一路暗爽。
睇黎我真係有機會同阿靜一齊。

(待續)

下回將會進入大學篇。

第一篇好似太多字，不過見係第一次，唯有貼多D試試反應。

第二日

我關上門準備返工時侯，望一望阿靜門口，不禁回心微笑起黎，我伸出一隻手，慢慢移去阿靜門口的鐵閘，當觸摸到鐵閘時侯，我閉起雙眼，靜靜地感受一下屋內的情況，聽到腳步聲，聽到碗碟的撞倒聲，我就知道阿靜就係我面前，我地既距離仲係好近。

我打開雙眼說『好快我地就會見面。』


『好累呀!!可唔可以抖下呀?』
阿Kay係到怨辛苦。

依一晚，我地組爸組媽又約我地出黎玩，順便返中大練CAMPFIRE，所謂既CAMPFIRE就係OCAMP其中一個環節─營火會。
我地會整一個營火堆，然後會圍住堆營火跳舞，所以我地一定要識跳依幾隻舞。

跳舞好明顯唔係我強項，身體硬到成個機械人咁，你叫我跳舞真係會跳你老母。
雖然D舞都係好簡單，但我對於記舞蹈，什至我連左右都唔係好識分既我，真係有難度。
不過原來阿言仲比我更加屎。

『阿言!!係舉起左手呀!唔係右手呀!』
組爸Peter邊說邊舉起左手。

『係……明白。』
阿言頭dupdup說。

『好!我地再黎!』
組媽Yuki播起音樂再一次跳舞。

當我地開始跳舞時，組爸又再一次叫停。

『停停停!阿言!係你既左手!唔係我既左手!』

『哈哈哈!睇黎阿言唔識分左右喎!』
組媽Yuki說。

阿龍行到阿言面前，再轉頭說:『我企你面前，你係後面跟住我跳就得!』

『唔該你!』
有阿龍係面前，阿言可以跟住阿龍動作做，總算解決跳舞的環節。

後來我地跳舞跳到悶悶地，就玩下D小遊戲，例如”呯，BANG，嘩”，我係熊啤啤”，”朱古力呀彈彈波”等等小遊戲。
以前覺得依D遊戲好低B，都唔係咁想玩，但玩玩下又真係幾好笑同開心，開始感受到，原來開心唔係出自遊戲本身，重點係你同邊個玩。

『好啦!今日到此為止啦!下次見面就係OCAMP到見啦!到時我地約埋一齊食早餐啦!』
組媽Yuki拜別我地。

返屋企個陣，突然有人從後輕拍我一下。

『喂!』

轉身一望，原來係阿雪。

『咦?你搭火車架咩?』
因為我行緊去火車站。

『係呀!之前我坐小巴返屋企，但依家返中大，咪搭返火車走。』

『哈!咁我地一齊走。』

『係呢，你依排攪緊咩?』
阿雪問。

『最近都係返工，不過琴日我唔做了，都黎到八月中，黎緊又要玩OCAMP同準備入U既野，應該都幾唔得閒，所以我唔做份工了。』

『咁咪好囉!搵夠錢就可以專心去玩!』

踏進火車內，阿雪就問返之前係分享會分享穎兒既事。

『之前你提既穎兒聯絡返未?』

『未呀，佢走個陣都無留低聯絡方法，我地只係一直睇返佢之前既電話同Facebook，但唔見佢上線。』

『太可惜啦!咁你依家有冇對像呀?』
阿雪問。

『我……』

當我想講我對像係阿靜既時侯，但我諗一諗。
阿雪都係一隻優質股，我都唔排除自己同佢有發展既可能性，如果我依刻同佢講我對像係阿靜，可能會阻礙到我地之間既發展關係。

『我無呀!你有冇好介紹?』
我唯有講住大話。

『哈?你有好介紹先要介紹比我呀!』
阿雪輕拍我膊頭。

『你咁得!遲早大把人媾你啦!』

『有先算啦!』

個刻我真係想答:『有呀!咪係我囉!』

返到屋企後，見到阿靜大門無關上，從鐵閘空位可以見到阿靜媽媽係到坐係大廳睇電視。
當我轉身開門時，阿靜媽媽聽到鎖匙聲音後便大叫:『明仔!』

『係!咩事?』

阿靜媽媽拉開鐵閘，再走入廚房拎左袋菜比我，叫我拎返屋企比阿媽。

『你都好耐無黎我屋企食飯啦!』
阿靜媽媽說。

『係呀!之前都日日返夜班，不過今日開始唔洗做了，會多d機會黎你屋企食。』

『咁不如聽晚黎我到食啦!我叫阿靜整d你鐘意食既野比你!』

『丫….好呀!咁幫我同阿靜講聲多謝。』

『大家咁熟!客咩氣!好啦!聽晚見啦!』
說罷，阿靜媽媽便關上鐵閘同大門。

我返到屋內，沖完涼。
攤上床上，決定send個Whatsapp比阿靜。

阿明:
訓未?我聽晚黎你到食飯呀=]

阿靜:
哈!我知呀!阿媽岩岩同我講左

阿明:
終於可以試你既手勢!唔知你有冇失準啦!

阿靜:
聽日你咪知囉!

阿明:
好啦=]聽晚見!早抖啦

阿靜:
早抖=]

放低手提，望住天花板，希望可以順順利利。

直到聽晚，我沖完涼，執到個人整整齊齊就去左阿靜屋企食飯。
開門既人係阿靜媽媽。

『明仔!你等多陣!等我炒埋條魚就食得!』
阿靜媽媽係廚房到煮餸。

『阿靜呢?』
我覺得有d奇怪。

『阿靜佢同人出左街呀!今晚等我黎煮比你食!』

『出左街……?』
琴晚無聽阿靜講既?佢唔係約左我咩?佢唔係話好想見到我咩?出街?同邊個出?阿風?

於是我拎起手提，send個msg比阿靜。

阿明:
又話煮飯比我食既><?

我盡量打多d符號，因為文字係冷冰冰，好多時雙方嘈交都係因為文字，因為文字表達唔到你既語氣，但加左符號就可以令到成句野語氣溫和好多。

舉例:
第一句:屌你老母丫!!
第二句:屌你老母丫><”

好明顯收到第一句既人都會覺得對方係認真，隨時爆返粗罵返對方。
但第二句，好明顯係攪笑成份，收到都唔會嬲。

當我見到阿靜變返上線中時侯，唔洗幾秒又變返顯示時間。
意味住佢睇完MSG後，就關返佢。

『黎黎黎!食得飯!』
阿靜媽媽放低碟魚，就正式開飯。

算吧，都好耐無同阿靜媽媽食飯，唯有今晚陪下佢吧。
係食飯期間，阿靜媽媽都係講佢個女多，同埋佢話最近阿靜主動好多，活躍左好多，街都出多左。

『咁咪好囉，唔洗成日收收埋埋。』

『我怕佢識埋D唔三唔四既人咋!』

『唔會既!我會睇住佢!』
事實上，我點睇住佢?

『有你睇住佢就最好啦!你地由細到玩到大!多得你成日照顧依個衰女。』

『哈哈!其實阿靜都大過架啦!你都唔洗咁擔心咁多。』

『望就咁望啦!做人阿媽既!邊會唔擔心自己個女呀!養兒一百歲!長憂九十九呀!你都要好好孝順父母呀!』

『我一定!』

食完飯後，返到屋企，望下個鐘已經九點幾，老豆老母仲未返，其實我都好耐無見佢地，我返夜班時，佢地都返晏，當我放工時侯，佢地都已經訓左。
我入到大學後，屋企人都無時間同我慶祝，而事實上，阿媽一直都好想我成為大學生。
我總算完成佢既心願。

打開手提，阿靜whatsapp時間又變返上線中，但佢既然上線，點解唔回我MSG?究竟阿靜諗緊咩?

聽日就係OCAMP既大日子，我係到執恰物品入袋時侯，阿媽拎左D錢比我。

『阿媽!入去唔洗點用錢架!』
大概阿媽以為我係同班同學仔去CAMP。

『點都好啦，就當獎你入到大學啦!你呀!終於比你恨到入大學啦!成日話青春青春!依家終於比你去燃燒青春啦!』

無錯，我每次同屋企人食飯，我都會提起我要燃燒青春，我要入到大學後大玩特玩!讀左十幾年書，終於可以拎正牌玩，以讀書，阿媽成日都話要捱左會考先可以玩，最後捱過會考，佢又話要捱過高考先可以玩，直到依家我捱過高考，阿媽終於可以比我放縱一下。

我拉上袋既拉鏈，諗左一諗。
最近既生活太過枯燥，太過無聊。
如果唔係阿媽提起，我差D就忘記左”青春”依兩隻字，我都差D忘記左我對OCAMP既期待。
我要暫時好好放低心中既憂慮同不快，好好咁係OCAMP到盡情去玩。

執好野之後，攤係床上，興奮既心情一時之間禁唔住，心中既青春氣色一下子湧現出黎，真係好想即刻就係OCAMP!

望住天花板，諗起好多人都話，大學係一個天堂，入面好多女，好多野玩，見識好多，你諗得到既野入面都有。
加上好自由，鐘意上堂就上堂，鐘意走堂就走堂，冇人理你，冇人管你，加上大學生感覺上好似天之嬌子咁，儘管好多人話"通街都係大學生"。
但事實上，香港得18%升u率，仲要係UGC學位更加少。
身邊親戚，屋企人都當左我係皇帝仔咁，一時之間，令我覺得大學應該係幾美好幾青春呢…....

想著想著…….不知不覺地就訓著左………

直至聽日，正式開始為期三日兩夜既OCAMP，究竟大學既Ocamp係咩一回事呢?每年都聽到唔少人討論Ocamp好同壞，又有人話一生人點都要玩一次，又有人話Ocamp只係D低能自High既活動，如今終於好好比我印證以上所有言論，Ocamp!我黎啦!








今日天氣非常之好!完全係燃燒青春既好日子，當組媽係到點緊人數既時侯，我拉左阿龍阿言同埋阿Sam一齊指住個天大叫:『我地中大四子正式殺入中大啦!』

阿龍率先帶頭以一身霸氣姿態大叫:『殺佢老味!!!!』

阿言則低著頭，托一托眼鏡，慢慢地說:『殺……殺……佢老味。』

阿Sam突然轉哂話題問我:『阿明你琴晚有冇打飛機?』

『做咩咁問?』

『我睇你好想發洩所有精力咁，怕你唔夠洗。』

『挑!你識條春!唔夠精用咪拎你D精黎用!』

我發覺我地之間既對話愈黎愈露骨，但我地只係識左一個月都無，見面次數幾隻手指就數得哂，竟然可以咁熟，證明左大家都玩得之人，同埋岩Key之伴。

『喂!阿言!比D動力黎睇下啦!咪成日咁龜縮啦!』
阿龍大大力拍一拍阿言膊頭。

我行埋阿言到，再搭住佢膊頭說:『老老實實，你真係有D毒!不過唔怕!有我地係到，一定會感染到你!』

『其實我都知自己毒架啦.....唉!最緊要你地唔好笑我就得!』
阿言托一托眼鏡講。

『笑?有咩咁好笑!拿!入大學有冇目鏢先?』

『我想我Facebook人數可以有幾百人......
.』

估唔到阿言既目鏢竟然係想Facebook有幾百人。

我聽到之後即時大笑起黎，估唔到阿言既要求係咁。

『咁你Facebook依家有幾多人呀?』
阿龍問。

『自己朋友唔多，朋友數量一百個都冇，眼見身邊既同學冇三百，都有二百個，但自己就......
雖然話自己唔介意依d野，反正大把人都亂add，唔通真係五百個Friends，就真係五百個都識同埋熟咩。』
阿言愈講愈激動。

阿言接著說:『但我一諗到……屌!唔洗咁強烈對比呀?起碼我都要有一百個啦!所以好想add多D人，貼多DOcamp相係Facebook!我仲帶左部相機黎。』
阿言係袋到拎出一部相機。

我拉住阿言隻手舉高向天，大叫:『哈哈!好好好!我地就影多D相!ADD多D人!識多D女!我地中大四子一定要玩轉中大!』

『你地班男仔大叫完未!快D黎集合!』
組媽Yuki拉我地過去。

組媽Yuki要我地即刻換上Camptee，一下子個時間同氣氛好似好急咁，之後又派左D腰包比我地裝手提電話同銀包。
坐埋中大校巴上去學院後，突然有一班好響亮既聲音大叫:

『歡迎黎到中大社會科學系Ocamp!由於時間緊逼關係!我廢話唔多講!我地就正式開始我地三日兩夜既Ocamp！
我地個學院咁大咁多科咁多人!我地將會分三個大組!去到完個一日!邊個組最低分!我地就要佢收皮!好唔好呀!!』
負責OCAMP既MC大叫。

『好!!!!!!』
全埸人大叫。

『收佢皮!!!』
MC再大叫。

『收佢皮!!!!』
全埸人和應。

『收佢皮!!!』
MC再大叫。

『收佢皮!!!!』
全埸人和應。

氣氛好激昂，唔講以為依家準備出去打仗咁，唔通依個就係我夢寐以求既OCAMP!?之後我地班人分成三組，三組之下再細分幾組，好似三組要互鬥咁，我地團長又比口號我地叫，大家都叫得好落力，拍子又齊，一路叫口號一路係到踏地，踏到個地板都識震，埸面相當震撼，我對自己講:『要放鬆心情!盡情投入個Ocamp!』

大學Ocamp必玩之一既活動就係HongKongHunt，我地會被分發一張印左所有香港著名地方，港九新界都有，每個地方都有唔同既分數，而且每到一個地方都要做大會所定既特定動作或者行為先有分加，愈遠愈高分，地點要係中大出發，時間九點開始，五點前一定要到西貢個營地。

『各位組仔組女，Hongkonghunt係一個好辛苦既活動，加上依家個天氣咁熱，我怕你地頂唔順!所以記得帶多D水!如果有唔舒服記得要講比我地知!』
組媽Yuki關心地說。

『你地所有行季會由工作人員用車運送去西貢，所以我地可以輕裝上陣，大家要加油!我同組媽會係背後幫你地撥扇，唔會比你地熱親。』

時間一到，我地組大叫口號之後，就正式由中大出發，享受三日兩日既Ocamp!

出發前，我地都開始討論我地路線應該點做，點先可以揀一條又唔會行得太遠又可以拎到好高分既路線，而大家都好主動咁分享自己既意見。

而我企係格離望一望個天，天氣真係好好，有陣涼風吹來，令我更加舒服。
再望一望討論緊既組員，我好似感覺到一陣青春熱血既氣色慢慢湧出黎……後來我地開始走哂好多地方例如去左旺角，去左城大，浸大，星光大道，灣仔，黃大仙等等，做左好多平時唔會做既野。

例如，我地係旺角馬路訓低一分鐘!又或者一路跑，一路係條街到大叫口號。

以街外人既角度黎睇，依D行為同on9仔無咩分別，堂堂一個大學生，二十歲都黎，竟然做埋依D野?而且隨時會煩到其他人，成何體統?

其實依D所謂既大學文化要討論既話真係講到死個日都無答案出黎，始終公有公講，婆有婆講。
但對我地黎講，依d行為，我將來肯定以後都唔會再做，既然依家有機會做一d平時唔會做既野，又可以攞正大學生既身份去做依D野，何樂而不為?唔通每個人都要正正常常過日子嗎?

後生仔，熱血過，青春過，第時先唔會後悔!

我成日強調一樣野"唔柒!!就唔係青春!!"

所以我地一路上都好Enjoy。
而且，我地見到格離大學既人都玩緊HongKongHunt，我地都係到交流，因為如果我地同其他大學生合照會有分加。
同時間，我留意到阿言個人有少少毒，而且好似無咩膽去玩，玩依D活動都唔係玩得咁放，仍然有一D顧慮。

當我地準備行去火車站時，我同阿言講:『不如我地一路跑過去一路叫口號!』

阿言猶豫左幾秒後，再答:『好!』

二話不說，我就即刻跑起黎，然後放盡喉嚨大叫口號!當我一路跑一路叫既時侯，我感覺到有陣風從後慢慢吹上黎，我望向我身旁時，見到阿言係我格離追上黎，我地兩個人一路跑一路對望住大家，都不其然地笑了。
突然間，我地都感覺到大家都有個念頭就係”爬你頭!”，於是我地鬥跑去火車站。

係後面既組員見到我地突然間咁爆，都唔執輸，一路從後跑上，而且一路大叫:『等埋呀!』

如是者，我地成日有意無意都會邊跑邊叫!叫到聲都沙埋，個感覺真係好正，好似有好多壓力積左係個心到，經歷左公開試既煎熬，一直屋企人催逼讀書咁耐，依一刻終於可以放低所有野，一一發洩出黎。

去到最後，我地去到CampSite時侯，發覺仲有十分鐘就遲到。

組爸Peter突然話:『落車之後大概有200米距離先到，所以落車要即刻跑去!邊個最早到，成組都會當Pass!』

我即刻將身上既物資交比身旁既阿雪，之後阿龍向我打眼色，睇黎佢想同我賽跑返一轉，我一於奉陪到底。
我地兩個麻甩佬係架巴士入面做熱身，又係到扮D健美先生狂Show肌肉，埸面好攪笑，班女仔見到都頂唔順，係咁話:『我睇唔到你地有肌肉囉!只係見到你地真係好”Gay”囉!』

阿言見到我地咁，都將身上既物資交比阿Sam。

『你想做咩呀?』
阿Sam望住阿言問。

『跑囉!』
阿言有D呆然。

『你都係收返皮啦，你邊夠佢地跑姐!由得佢地跑啦!』
說罷，阿Sam就掉返D物資比阿言。

阿言仲係到傻頭傻腦咁，係到諗:『咦?係咪唔洗我跑呢?』。

落車後，我同阿龍一路跑，我就一路諗，我今日都跑左好多次，整段時間我不斷對我D組員講:『我地要燃燒青春丫!』

諗下諗，真係好似d日劇咁，成日都係到跑呀……跑呀......
跑.呀…..之後個主角就係到回憶，一直都覺得好造作，係咪真係咁多回憶同係咪真係咁需要跑呀?

屌!今日一試，原來個Feel真係好正。

後來返到Campsite，開始玩一堆集體遊戲。
至於所謂既意淫Game，其實又唔係話D太過份既野，報紙同傳媒都過份吹大左，其實D遊戲完全可以接受，仲玩得幾開心。

個一晚我沖完涼，本來組爸組媽話今晚唔準訓，一齊玩通頂，但最後大家唔知做咩事都係訓左。

而我都累累地訓係張床到，真係好累......
好累......

呆呆望住天花板，忍唔住拎部手提電話出黎，阿靜仲未回我既Msg，究竟佢諗緊咩?唉，突然間好掛住佢，點解唔回我Msg?係唔係收唔到我既Msg?但無理由……明明見到個Whatsapp有兩個Tick號，姐係代表佢收左，但收左又唔回既?佢想吊我癮?但有必要對我咁做咩?唉……都係唔好諗，我實在太累。

當我轉身時，驚見阿雪訓左我格離，距離好近，令我有d驚訝。
睇黎佢已經熟睡，而我卻有意無意地，係到望住佢，其實阿雪真係幾正。

女仔訓覺既樣真係幾好睇，個樣好似岩岩出世既BB咁，呆呆地，一副天真既樣。
加上我好少同女仔訓得咁埋，身體突然間感到唔好意思，什至發熱。

我再轉返身，望返天花板。

暗嘆:『黎近大學依三年，我真係會體會到唔同既野……』

訓前再望一望阿雪熟睡既樣，細細聲講句:『早抖!』
第二朝起洗梳洗時，見到另一組既人係廁所到討論緊一樣野。

某人A:『喂喂，聽講阿邊個食左條女!』

某人B:『唔係化?咁快?吹水咋?』

我係格離一路刷牙一路聽，令我諗起Ocamp其中一個意義就係媾女，我掛住燃燒青春都冇諗過依一點，但睇返我既組員，除左阿雪之外，我都唔覺得其他女仔係優質股，阿Kay個人太潮，有一種MK味道，我一定駕馭唔到。
而其他組女都係一般既中價股，無咩特別，好難買得落手。

唔知點解，我開始有意無意咁出現係阿雪身邊，就算企係佢身旁我都好滿足，而且一有機會我就會聊佢傾計，不斷增進感情。




聽組爸講，中大不嬲玩營火會都唔會用真火，但今年就破例!會用真火!而我地去到玩營火會既時侯，我地整左個好大既火堆，之後係咁播D跳舞歌，令到大家都好High!而我都係第一次玩營火會，你老味令我諗起中學有個領袖生訓練營，我望住張行程表，寫住夜晚會玩營火會，個刻我勁期待，唔知營火會係點既呢?個火有幾大呢?

仆街!點知去到夜晚，個營長叫我地圍圈，之後佢係圈中間點左一支蠟燭就話係營火會!我真係比佢吹到啤一聲，佢仲厚面皮到問我地熱唔熱，又問我地High唔High，佢係咪有心玩野定係想辣興我地，仲叫我地分享心事，我個刻勁想開佢波!

但依個Ocamp既營火會就唔同啦!個火堆真係堅既!堅到行近既話真係令人感到好熱，但都唔緊要!咁樣只會增加我地既情緒，玩到真係好high，大家都好忘我，我地又玩噴水，已經唔理儀容係點，成身濕哂，頭髮都亂埋。

我仲食住個勢，跳到去阿雪格離，扮哂high咁藉機拖佢隻手。
但為左唔想太過明顯。

之後我再加多句:『我地大家手拖手，一個拖一個咁跳啦!』





其他組員聽到之後，一於和應我，大家拖住大家。
咁樣我拖住阿雪，阿雪又拖住人，咁就唔洗咁顯眼。

係一個深夜，天上佈滿星星之下，營火堆不斷飛出少少煙火灰，我同阿雪就係咁既環境下拖手跳舞。

另一個角度睇，我相信依個係一個好靚既畫面。


**************************************************************************************

其實OCamp最重頭戲就係夜晚係間房玩既遊戲，基於大學傳統文化，我係唔可以將當晚玩既野講出去，所以都唔係唔分享。





而最後一晚，我好多遊戲都玩過，好多房都用黎玩遊戲同Set埸，我就拎住個杯麵出去草地坐低休息下。

望住寂靜既天空，雖然依幾日我玩得好開心，玩得好放，但玩完之後，就會突然間感到好空虛，我好似藉著Ocamp黎逃避一D事。

我拎起手提電話黎睇，阿靜仍然無回覆我，依一刻我唔想再理阿靜係咪玩手段，我唔知佢想點，都唔想知佢想點，我就係知道，我依一刻好想見佢，好想聽佢把聲。
我決定唔再係Whatsapp搵佢，我直接就打比佢。

『嘟......
.嘟......
..嘟』

聽到接駁鈴聲時侯，我突然間又感到後悔。

『喂?』
電話裏傳來阿靜既聲音。
依把聲音就係阿靜?把聲好似細路女咁，好得意。
而且把聲仲係細細聲，好明顯阿靜佢訓緊覺。

『丫……喂……阿靜……嘈醒你?』





『阿明?做咩打比我既?你唔係去左Ocamp咩?』

『係丫!岩岩玩完，出左黎抖下氣，見無野做……咪打比你囉。』

『你好似第一次打比我，哈!你把聲都幾得意。』

『有幾呀?你把聲咪仲得意!好正.....哈』

『有幾正呀?咪又係咁。』

『原來女仔訓覺把聲咁好聽，我真係好想以後都聽到，不如你以後訓覺個陣打比我!』

『你個變態!點呀!玩得開唔開心?』

『都okar!哈哈!』





『有冇玩變態Game丫?我好驚到時會玩丫。』
原來阿靜都幾擔心Ocamp玩D變態遊戲，睇黎佢係高登到睇唔少關於Ocamp既Post。

『平時就無咩既......
不過夜晚玩房Game就.....哈哈!唔講啦!你到時咪知!』

『你咪嚇我啦!』

『係呢……阿靜。』

『嗯!?』

『點解你唔覆我Whatsapp既?』
我決定鼓起勇氣問佢。

『下?你有Send比我咩?』
阿靜好似好驚訝。





『有......
之前去你屋企食飯，但你阿媽話你出左街。』
我突然間後悔左問依個問題，因為咁樣問好似證明左自己好在乎阿靜唔回應自己Msg。

『哦......
係咩?Sorryar!我無留意。』

"無留意"依一句說話好似一把刀咁插落我心到，咁意味住D咩?我係咪係佢心目中地位已經好低?唔經唔覺，由於我同阿靜長期無聯絡，我地之間既距離愈黎愈遠，遠到開始觸摸唔到對方，遠到開始感到陌生。

『丫……唔緊要，我都係問下姐。』
雖然我咁講，但我已經返唔到轉頭，我既底牌已經擺哂出黎。

『你......
仲......
訓.....呀?』
阿靜既說話不斷被嘟聲打斷。

『等等!我有電話入!』
說罷，阿靜就轉左另一條線到，我唯有靜靜地等待，聽住一把女人電話等侯錄音。

一分鐘……兩分鐘……三分鐘......

阿靜仲未轉返線過黎，同邊個傾計咁重要呢?阿靜都會同人傾電話嗎?會唔會係阿媽打比佢?但無理由傾咁耐……何況阿姨咁夜應該返左屋企吧?會唔會係阿風?關係已經去到傾電話嗎?阿靜係咪唔記得我係格離線到?想著想著.....





我放低電話，慢慢關上手機。

坐係草地上，抬頭望向天空，好靚既天空，如果阿靜係我格離一齊睇星，應該係一件好浪漫既事。
係我身後遠處宿舍傳來無數叫聲同笑聲，而我依一刻卻笑唔出，呆呆地望向天空，腦海只有阿靜。

完左Ocamp之後，我地每個組都有個分享會，向你地組爸組媽講下依幾日既感受，同埋向其他組員分享你對佢地感受。

當我見到攪手係到喊既時侯，終於明白到佢地攪Ocamp既辛苦，原來用左超過10萬開支，用左半年時間去籌備，就係為左比我地依班新仔玩幾日，此時此刻佢地都放低心頭大石。
見到佢地咁，埸面咁感人，我都忍唔住眼濕濕，唉濕撚哂唉唔撚驚。

組爸Peter叫我地拎本CampBook出黎，所謂既Campbook就係印哂所有人既樣同基本資料，例如讀咩科，Year幾等等。

『不如我地互相寫D野比大家好嗎?』

依個主意唔錯，我都好想睇上其他人寫左D咩比我，特別係阿雪。

當大家正式離別時侯，我第一個企起身離開，然後轉身向佢地講左一句:

『好多人話Ocamp識到既人，多數都係hi拜friend，但我希望……我地黎近日子都會keep到依段關係，多謝大家。』

說罷，我就轉身離開，因為我唔想比佢地見到我喊既樣。

Ocamp係一生人只可以玩一次，而我終於完左依個機會，無論個Camp好玩定唔好玩，浪費時間或者浪費金錢都好，至少我已經無悔，至少我已經得到一份寶貴回憶。

特別係CampBook大家竟然寫左同一句說話比我“多謝你，青春達人!”

***********************************************************

返到屋企，放低個袋，攤左係梳化到，呆呆望住天花板。
突然，Whatsapp提示聲響起

阿靜:
岩岩聽到開門聲，你返左黎?

阿明:
嗯

依一刻，我對阿靜開始感到心淡，我已經唔想再理佢，都唔到我去理。
我唔知佢同阿風發展到咩關係，我只係知道自己好傻仔，一直係到單方面接觸阿靜，但阿靜根本無意慾接觸返我，既然係咁，何必咁辛苦自己?我好累，真係好累。
我個腦無時無刻都諗緊阿靜，無時無刻都諗緊阿靜做緊咩，唉!好辛苦。

阿靜:
好累嗎?

阿明:
嗯

阿靜:
......
.......

阿明:
我去訓啦

阿靜:
OK.....

我放低手提電話，去左沖涼。
閉上眼，比花灑慢慢沖洗自己，希望可以清醒一下，但個腦仍然高速運作緊，仍然充滿住同阿靜相處既回憶，仍然充滿住對阿靜既問號。
沖完出黎時侯，見到電話上顯示左Whatsapp提示。

阿靜:
Sorry....琴晚有緊要事傾，我以為你訓左所以無打返比你。
可能你好累吧，但我今晚會係屋企，我會煮飯，我好想你黎食，好嗎?

我望住個Whatsapp，諗左一諗，嘆了一口氣，就回應左阿靜。

阿明:
好呀!哈哈!終於有得試你個餐飯啦!我今晚會黎!

阿靜:
哈!好好好!你去訓啦!今晚食得再叫你

阿明:
OK!-3-

我專登打多一個鍚咀咀既符號，我想睇下阿靜既反應係點。

阿靜:
拜拜-3-

我笑了，睇黎阿靜都幾配合，可能係我諗多左，我成日都單方面假設左阿靜係點，假設左阿靜好似玩緊我咁，但全部都係自己假設，我真係諗多左。
心情突然好左好多，即刻跑上床訓覺，準備今晚去阿靜屋企食飯。

晚飯過後，我同阿靜係廚房到洗碗，依個情境好熟悉，我記得幾個月前我同阿靜都係廚房到洗碗，個陣傾得好開心，仲拎D水撥黎撥去，好似一個小夫妻咁。

『係呢，你上唔上莊呀?』
阿靜邊洗碗邊問。

所謂既上莊，姐係大學入面既學系，學會等等組織幹事。

『無咩興趣呀，雖然我學系既"現莊"都叫我地諗下，如果想上莊就早D搵人組莊去選。』
事實上，我對上莊無咩興趣，總係覺得好哂時間，但聽人講好似燃燒GPA(成績)。

『點呀你，個Ocamp玩成點?有冇識到女仔?』

識到女仔?哈，阿靜係咪想試探我口風?唔難理解，OCamp係識女媾女既地方，難免阿靜係高登到聽唔少依D傳言，佢咁問我係咪關心我?

『有呀，都識唔少。』

阿靜聽到後，停左洗碗，望住我說:『死狗公。』

『喂喂喂!哈哈!咩狗公呀?識女仔都叫狗公?』
我覺得阿靜咁講幾好笑。

阿靜繼續洗碗，一路洗一路回應:『你去Ocamp都係為左識女姐，威啦你!』

『你呻醋呀?』
我試一試阿靜既底線。

阿靜停止動作，慢慢轉頭望向我，微笑地回應:『係呀!明哥!我好驚你比人搶走呀OK?』

『哈哈哈!講笑之嘛!咁認真做咩!』
唔知點解我依一刻心情真係好好，我好想感受返以前既感覺，重現返之前係廚房同阿靜玩既情境，加上我見佢心情都幾好，於是我有意無意地將洗碗D水撥去佢身到。

我預計佢會笑笑口，之後會撥返我轉頭。

點知，佢既反應係:『頂……你做咩呀?』

阿靜好嬲既樣，停左洗碗，拎條毛巾去左廁所清洗。
見到阿靜咁樣，我總覺得有D野唔同左，但我講唔出有咩唔同，依一刻我只係感到一股無力感。

**************************************************************

開左學幾個星期，原來大學比我想像中自由得多，基本上無王管，自出自入，除左某D堂一定要上之外，其他堂都可以唔洗上。
而Psychology既人差唔多成六十幾人，我根本識唔哂咁多人，我都係跟返阿雪，阿龍同埋阿言一齊上，分組都同佢地一齊，突然明白到Ocamp既作用開始發揮出黎，如果無玩Ocamp可能仲識緊新朋友，分組都比較麻煩。

當我同佢地食緊lunch既時侯，阿風突然黎左。

『Hello!好耐無見。』
阿風對我說。

我望一望佢:『好耐無見。』

『我有D野想同你講，方唔方便?』

『OK!』
我放低餐具就起身跟阿風走去餐廳一角。

『咩事?』

『我開門見山，我想組莊選學生會，我就做學生會會長，依家我搵緊其他志同道合既莊員一齊去選學生會，我玩左大O，已經搵左唔少人。
我想問你有冇興趣一齊上莊姐。』

『選學生會?點解要搵我?』

『因為我覺得你幾有料，我不嬲都好睇重人材，有料既人我都會搵佢一齊選。』

挑!咩意思?不嬲都睇重人材?你以為自己係邊個?點解由你做會長?姐係話我要跟你做野?點解無啦啦地位同身份好似比佢壓住?明明我地就係平起平坐!

『我無咩興趣去選，你都係搵第二個吧啦。』
說罷，我就返返去座位。

『你認真諗下啦，我等你答覆，你都唔想渾渾噩噩咁讀大學吧?』
阿風遠處對我說。

但我依然無理會，坐低繼續食。

『係咪有咩事?』
阿龍問。

『無。
佢想叫我同佢一齊選學生會。』
我邊食邊說。

『選學生會?依樣係好大壇野喎!唔同你上D學系，學會莊。』
阿雪說。

『我知，學生會代表中大所有學生，做得唔好隨時會上報紙。
而且仲係大莊，唉!我諗起都煩。
所以推左佢。』

『但我成日聽你話中大好多地方要改善，又成日批判時事，其實選學生會都幾岩你。』
阿言說。

『等我諗諗先。』
我視線慢慢移向阿風，其實佢都幾有大將風範，佢真係做到公私分明，係一個好厲害既人。

返到Hall後，見到Roomrate仲未返，間房又細，實在有點無聊。
已經住左Hall一段時間，感覺上無咩特別，而且更加唔方便，我都有參加Hallcamp同識下樓層既人，但可能大家都怕羞，見到面都係打下招呼，無咩深交既朋友。
望一望月曆，聽日星期六，我都係今晚執野返屋企先，通常假日我就會返返屋企訓。
反正假日，Hall就會變成死城咁。

阿雪:
聽日我地re-u呀你黎唔黎呀?

阿明:
好呀幾點呀?

阿雪:
聽晚八點係沙角打邊爐啦

阿明:
OK!準時到!

所謂既Re-u就係我地玩Ocamp既小組短聚，通常黎既人數都好少，因為開學後，大家聯絡少左，開始有左自己圈子，慢慢就唔會同我地有聯絡。
阿靜都係一樣。

返到屋企後，打開電腦，見到Facebook有個女仔add我，禁入去睇原來係阿靜，佢開左新Facebook?於是我add左佢，發覺佢個朋友list竟然去到六百幾人，佢……唔係得五十幾人咩?竟然多左十幾倍?
我望一望佢朋友張List，好多都好雜，男既佔大多數，而且中大學生都佔左好多，佢唔係走去add哂呀?
我再睇佢相簿，發覺佢開左好多相片集，入面好多都係Ocamp既相，張張都影到佢好active，好開心。

當我繼續睇既時侯，發現有個相片集既名係"大O相"，阿靜佢有玩大O既?佢唔係只報department既Ocamp咩?我再睇入面既相，見到阿風同佢好多合照，而且仲係同一個組......
.

阿靜為左阿風去報大O?以佢性格點會參加大O依D咁多人既camp.....
而且見到阿靜求其係Facebook打句無聊野都竟然有過百人like……
反觀自己平時既Status最多都係十幾廿個like......
阿靜自從入左大學後，圈子慢慢擴大，什至比我更大。

電話響起，原來係阿媽打黎，話今晚遲返，叫我去阿靜屋企食飯。
終於又可以同阿靜見面，由於阿靜無住Hall關係，所以佢一定係屋企。
我已經差唔多個半月無見阿靜，而且Whatsapp都無咩兩句。

禁鐘後，開門既係阿靜。

『好耐無見。』
我真心地說。

『好耐無見啦，入黎先!我仲煮緊。』

入到阿靜間屋，感覺好似重遊舊地咁，對上一次黎已經係個半月前。
個次仲係廚房激嬲阿靜，不過好再都比我哄返。
不過正式開學後，都無咩接觸，明明大家係Whatsapp約好見面食lunch，最後都係不了了之。

我行入廚房，聊下阿靜傾計:『岩岩返屋企見到你add我，成六百幾個friend喎!』

『都係Ocamp識返黎既。』
阿靜邊炒餸邊說。

『你知唔知Facebook咁多Friends好易嚇親人!』

阿靜轉身望一望我，然後笑住炒餸:『點呀!阿明!又有咩偉論要發表?』

『拿!通常女仔黎講，Facebook超過500人，我地作為男仔就會列佢為"難媾"對像，什至會Banlist左佢，點解?因為通常依D女仔都係亂addd朋友仔，成六百八百個friend唔通真係識哂咩?肯定亂add想收兵啦!依D女仔都唔方好得去邊。』

『你意思係想話我唔好?』

『唔係，我都係講下姐。』
其實依個所謂既”偉論”都係想單打阿靜。

『我唔會係收兵個D人囉，我真係識佢地架，唔識我都唔會add佢地啦。』

『嗯!我都知。』

『聽你咁講，唔通少個500人就係好女仔?』
阿靜問。

『唔係咁講…..不過少人，感覺唔會亂add囉，依D女仔都唔會想等人媾既。』

『我之前Facebook得五十幾人，講咩同分享咩都無人理，咁就證明我係好女仔嗎?咁就證明我唔想比人媾嗎?』

阿靜依句說話令我答唔出口，雖然覺得依句好極端，好負面。
但我又話佢唔落。

阿靜見我好似答唔出咁，就打圓埸說:『幫手開飯吧。』

一路食飯時，伯母都係問下我最近既事，關心下我大學生活係點，好多時阿靜都無咩點出聲。
直到洗碗時侯，當我同阿靜單獨相處既時侯，阿靜先會多出聲同我傾計。

『今次你咪再撥D水係我到丫!』
洗碗前，阿靜先作警告。

『得啦......
.係呢!今日阿風搵過我黎。』

『我知呀。』

短短三個字，再一次顯示出阿靜同阿風既關係密切，連阿風搵我都知，姐係話阿風同阿靜講過佢想組莊既事。

『但我推左佢。』

『點解呀?我向阿風推舉你架。』
阿靜停左手，轉身同我講。
好明顯阿風仲未同佢講。

『你推舉我?』

『我知你份人平時好留意時事，所以覺得你幾岩上學生會，而且你同阿風合作應該做得會做得好好。』

『原來係你同阿風講......
...』

挑，阿風仲話我好有料先搵我，原來係講大話。
咁又係，我何德何能令到阿風睇到我有料呀?

『你認真考慮下啦，我知你唔係咁鐘意阿風，但難得有咁既機會，我覺得你要好好諗下，阿風家底唔錯，講資源講人脈都好好，隨時超過預算咁去放錢去選，選到既機會好大。
你要公私分明呀!難得阿風都做到，點解你做唔到?』

『阿風做到?』

『當我係阿風面前推舉你，佢都讚成!你就唔好咁小器介意啦。』

『哼......』

我繼續洗碗。
點解無啦啦變成我係小器既人，點解我一定要去選學生會?點解我一定要追隨住阿風?

『阿明，我為左你好，希望你明白我既心意。』

『你洗吧，我有D唔舒服，我返屋企了。
拜拜。』
我放下碗碟，就開門離開。

返到屋企之後，我好嬲。
但我唔知道我嬲緊d咩，我嬲緊阿靜同阿風關係咁好?定係嬲緊阿靜睇我唔起?但阿靜想我幫手，係咪又睇得起我呢?定係佢真係想我發展所長呢?但點解要我追隨阿風?我唔甘心......

Whatsapp提示響起。

阿靜:
我唔明你點解突然咁嬲，我同你做左咁耐朋友，我好清楚你既性格，你每年遊行都會去，而且好關心政治時事，依家有一個機會係你面前，你應該好好利用學生會去做你想做既事，你都好清楚學生會係代表整間大學學生意願，將來你出咩行動都可以有人撐你，點解唔肯做?加上阿風能力咁高，有佢帶領你地一定會做得更好。

當我睇到阿靜開頭既內容，我個心都開始慢慢平伏，但當我睇到後段時，我就愈睇愈嬲，阿靜根本唔明我想點，我係唔想同阿風合作!我更加唔想比佢感覺我係under佢!

我無回應阿靜，我放低電話好好諗下自己，阿靜既一哭一笑，一動一靜，都令我情緒忽而高，忽而低。
我諗我自己開始依賴左佢。
無錯，係我教阿靜由一個宅女變成今時今日既佢，教佢上高登，教佢點捉男人既心態，直到依家，講得唔好聽既，我似係佢隻兵，一直拖住我。
但我就算知道我係佢隻兵，我都依然跟住佢，好想好想佢會為我而改變，好想有一日佢會將我依隻兵，變成一個男朋友。

我係高登流連左咁多年，見過唔少感情post，往往都比到唔少意見比人，但講就兇狠，做就碌撚。
能醫不自醫，當發生係自己身上時侯，原來係可以感情大過理智，我內心深處根本放唔低阿靜，就算知道佢同阿風關係好好，我同佢距離慢慢疏遠，我內心深處......
我內心深處....根本唔肯放棄......

就算我知道對方係點玩我，就算知道對方係吊我癮，就算知道對方......
唔鐘意我
我都依然....依然....甘心被佢牽住走.....

可能我真係犯賤。

Whatsapp提示聲再次響起，我擦光眼上既眼淚，拎起手提睇

阿靜:
點解唔覆我?你唔出聲我唔知你諗緊咩，我好想你明白我所做既野，我只係想你好，我只係係阿風面前推舉你，其實我都唔係做左好多野，但我想知你知道，我好想你好，好想你係學生會有返一職，阿明!希望你明白我心意，聽日比答覆我吧。
早抖。

我放低電話，諗左一整晚。

此刻，阿靜係張床到，緊抱住張被，個心有一點點生氣，點解阿明可以咁小器?之前係旺角當住阿風面前將我叫走，已經好失禮人，依家我只係係阿風面前推舉佢姐，都係想幫阿明發展所長，點解佢要咁冷淡對我?

阿靜諗左一整晚，最後不禁對住Whatsapp中既阿明說了一句:『大傻瓜!』

******************************************************************

『明仔!!起身呀!!阿靜黎搵你。』

我張開雙眼，轉身望一望個鐘，原來已經中午十二點幾，我慢慢起身。
就見到阿靜打開房門，只係著住一件背心同一條白色短熱褲。
岩岩起身既我，我下面即時有反應，我慢慢用被蓋返住下面，免得阿靜睇得。

『做咩事咁急走黎?』
我問。
不過我係明知故問。

阿靜坐落床上，令我視線有意無意地望住佢對雪白大脾。

『琴晚你諗成點?』

『嗯……』

『點?』

『好啦，你想我做既，我都做。』
對住佢我真係投哂降。

阿靜聽到之後即時好興奮:『真係架?你肯做?』

『嗯!你想點就點吧。』
我微笑地說。

阿靜即刻攬住我，此刻完完全全感受到佢身體上既體溫，我隻手無意間觸摸到佢對雪白皮膚，真係好有感覺。
原來只要我答應阿靜既要求，我就可以享受到。
真係諷刺……

『我即刻同阿風講!』
阿靜放開手，拎起手提係到打字SendMsg比阿風。
雖然我唔知道阿靜究竟係為左我定係為左阿風，但我知道阿靜聽到我答應之後，佢真係好開心好開心……我遞起岩岩觸摸阿靜身體隻手，我已經好耐好耐無咁近距離接觸阿靜，對上一次攬係係旺角時侯。
哈……個陣既阿靜仲好單純，咩都聽我話，估唔到……依家身份調轉左。

『我返過去先，我要做埋dpaper，你都快d起身啦!拜拜!』
阿靜說罷便離開了。

我呆呆地望住房門，腦海一片空白。
第二日

返到學校，當我上緊堂既時侯，我就收到阿風既Msg

阿風:
阿明，聽阿靜講你肯同我一齊組莊，首先唔該哂你先，希望我地合作愉快
你今日返左黎學校嗎?我地今日會係下午三點係范克廉樓地庫既Meetingroom開會
到時上莊既人都會黎，到時見。

我放低手提，呆呆望住Professor係到講書，我無諗阿風點解有我電話，大概都估到邊個比佢。
我腦海只係到諗組莊既事。



阿靜講得岩，我覺得作為一個大學生，好應該為社會做返一d野，為社會不公義發聲，既然答應左阿靜，我就要做好佢。

落堂後。

『阿明?去唔去食下午茶?』
阿龍問。

『唔啦，我要去開會。』

『開會?開咩會呀?』
阿龍好驚訝。





『我去選學生會。』

『你之前唔係話唔選咩?』
阿雪亦都好驚訝。

『諗諗下都係去吧。』
我講唔出口係為左阿靜既要求而去。

『阿明，其實我地都想選，不過......
.』

阿言說。

『你指我地....係?』
我都有d好奇。





『無，上次聽你提過學生會，之後我地傾計個陣都有講起，我地都想去選，仲諗住睇你可唔可以同阿風講預埋我地姐。』
阿龍說。

『哈，原來你地都咁有心，好啦。
我一陣去開會個陣，我同阿風講下仲有冇位一齊上。』

『記得預埋我!』
阿雪拍一拍我膊頭。

『好啦，唔講啦。
我去先。
拜。』
我揮一揮手，就去左阿風個到開會。

到達後，見到十幾個人坐哂係到等開會，而且有部份人已經係到傾計，講笑。
無一個人係我識得，我唯有毒毒地坐埋一邊等開會。

當阿風到左之後，向我打了一個眼色，就正式開會。

『首先，我想介紹一下上年學生會幹事既人都係到，佢地都會全力支持我地今次組莊，而且都會比好多意見我地。
根據我地自己查既資料同意見所得，上年學生對學生會既滿意程度都算唔錯，根據咁既民意，有左佢地既民意基礎，我地要選其實唔難。
而我係今年既會長，我都搵左唔少唔同學系既人黎組莊，包括同我讀同一科既政政同學，心理學同學，社工學同學等等。
我都準備左幾份文件，都因應你地意願同埋我觀察，安排左職位比你地。』

阿風就向大家派發幾份文件。





當我收到後，望一望職位，我好驚訝。

會長劉俊風副會長葉樂欣外務副會長黎嘉銘財務秘書李婷秘書/內務秘書劉旋旋外務秘書張志雄福利幹事彭嘉樂其他幹事-常務劉啟明區少祥梁思因

點解……點解我係做常務工作?

『阿風!點解我係編左去做常務?』
我忍唔住出聲問阿風。

當我發言後，全埸都人望住我，佢地都係到諗"依條友邊個黎?"。

阿風望一望份文件，再對住我講:『我唔覺得有咩問題。』

『你都知我好留意時事政治，我上學生會都係為左社會，依類外務工作，我好應該擔當去做外務副會長，點解我會去做常務?』





『我係黎嘉銘，姐係名單上既外務副會長。
你係.....常務既...邊個?』
黎嘉銘一路問一路睇張名單。

『佢叫劉啟明。』
阿風對佢說。

『哦!劉啟明!聽你所講，你覺得你留意時事政治依類外務工作得多，所以好應該做外務?咁姐係代我地全部學生都唔留意時事，都係政治冷感既人啦?係咪?』
黎嘉銘說。

現埸即時傳出零聲笑聲。

『我唔係咁既意思......
.只係阿風不嬲都知我好想做依個職位，而我都係因為咁既原因而上學生會。』

『阿....阿明!我諗你攪錯左，我從來都唔知道你好想依個職位。』
阿風笑笑口說。

現埸再一次傳出零聲笑聲。

『你講咩話?』





『其實做咩職位有咩所謂，我地攪好校政，先再去處理外務先啦。
最重要我地要選到，ok?』
阿風說。

『但係......
.』

我堅持地說。

『夠啦!我唔想再係依d位到再討論落去，我編左就編左，其他人都無意見，就通過吧。
我唔會再改。』
阿風接著拎起第二份文件再討論落去。

我無奈地坐低，再望望名單上佢地既科，再望望佢地同阿風既對話，好明顯佢地同阿風好老友，而且個勢好似係阿風食住佢地，但佢地全部都欣然接受，佢地根本就係小圈子，我依個外人根本無意見出。
而且安排既位全部一早定哂，都無問過我既意見，夾硬將一班人組埋一齊......
我諗起阿龍佢地，睇黎都無位比佢地加入。

整個所謂既組莊會議，都係小圈子形式，全部都係阿風安排好哂，我地只係默默咁接受，班人又係到講笑，係到玩，好熟悉。
而我咩人都唔識，靜靜咁睇下文件咁，之後係咁話"無問題"，"無意見"。
我係到做緊咩?我為左咩而上學生會?

唔得......
唔可以咁!我已經Under阿風，我唔可以連外務都做唔到，到時講行動攪組織都唔係我話事，我變左一個Follow者，完全違背我當初上學生會意願，攪校政又唔係我強項.....我決定唔返hall，我要好好搵阿靜講清楚點解咁，於是我keep住成肚火返屋企搵阿靜。

『叮.....噹....叮.....噹。』
我狂禁阿靜屋企門鐘。





『阿明?你無返Hall咩?』
阿靜開門後，覺得好驚奇。

我係袋到拎左張名單出黎比阿靜睇:『你睇下依份野!係阿風編，佢編左我去做常務!而唔係外務呀!!你都知我上學生會都係為左攪外務，而唔係攪校政!你知阿風知，點解仲要咁做?咁做姐係玩我姐?』
我激動地說。

阿靜拎張名單睇一睇，然後微笑回應:『做咩位有咩所謂，學生會係屬於大家，到時攪外務時一齊攪咪得囉。』

『你根本唔明，每個職位就係佢要做既野，如果我唔係做外務，我根本無權去組織件事，都無權去進行決策，而阿風又同佢地咁老友，我根本無得出聲，如果我唔做依個位，我仲點做事?』

『你都識講啦，係阿風話事架啦。
到時你同阿風講咪得囉!』

『你.....你根本唔明白我講咩!!!阿風佢會聽我講咩?佢地根本就係小圈子!!』

『好啦好啦!唔好嬲唔好嬲。
你答我，係咪一定要做外務先可以參與時事，政治?』

『.....唔係....』

『你都唔好咁功利啦，做咩位有咩所謂。
乖啦，好冇?』

『我唔係功利...只係.....』

『好啦好啦!既然你都做左常務，好應該好好去計劃一下來年，諗下點為我地謀福利啦，唔通我地班中大學生又無需要去照顧同關心喎?』

『我......
.唉!你講得岩。』

『係囉!而且黎嘉銘係攪開社運既人，講經驗佢真係好多，你咪跟下佢學下野囉。』

『但係我......』

我開始灰灰地。

『唔洗但係啦。
食左飯未呀?我叮返熱d飯比你好嗎?』

『好......
唔該。』

『唔好咁灰啦個樣!笑下啦!快d快d!笑!』

我好牽強咁對住阿靜微笑。

『哈!咁咪係囉!入黎啦!』
說罷，阿靜就去廚房叮返熱d飯，而我......
唉。
係阿靜面前，我真係做唔返自己。

同阿靜食完飯，返到屋內，沖涼個陣諗左好多野，阿靜講得岩，講到底，我內心深處都可能為左成名而想做外務，有咁既諗法已經唔係真心為社會，而係為自己。
咁樣覺得對唔住一班需要幫助既人，咁樣同我平時所僧恨既政黨所做既野無分別。
既然無得做外務，我唯有做返本份，攪好校政，幫學生謀取最大福利。

沖完涼，返房後，開燈後，便著手開始研究一下過去學生會既常務所做既野，同埋參考一直以來做既內部學生意見調查，同樣去各大論壇睇下平時學生對中大有咩意見，當中既意見都可以比我參考。

於是依一晚，愈做愈起勁，做左好多數據研究，暫時起左一份草稿可以做常務既理念同政綱。
我拎起依份稿，覺得好滿足，唯有做一個歷年最好既常務吧。

*************************************************************
第二日

由於上午無堂，所以相約左阿雪佢地食lunch，順便開始做Project。

『唔好意思，我諗學生會無位比你地加入，因為已經搵哂人組莊。』

『唔緊要啦，都預左啦!唔洗唔好意思喎!』
阿龍拍一拍我膊頭。

『喂!你地係到食野呀?』
阿Sam突然從後出現。

『喂!阿Sam!好耐無見。』
事實上，由於唔同學系，我都好少見到阿Sam。

『聽講你選學生會喎!』
阿Sam對我說。

『係呀……』

『你就威啦!可以同佢地班人選，聽講個會長幾猛料，第一日已經搵到班老鬼幫佢手。』

『老鬼?』
阿雪問。

『姐係以前上學生會既幹事。』
阿Sam解釋。

『唉!我仲諗住中大四子可以一齊選學生會!』
阿言說。

當我聽到阿言咁講既時侯，內心突然有種唔舒服既感覺，好似有樣野屈住屈住係個心入面。

『不如我地組返支莊同佢地憾過啦!』
阿Sam建議。

『我地又組?得咩?』
阿龍問。

『你都傻既，點解我地唔選得?我地一於組返支莊憾佢老味!』
阿Sam愈講愈起勁。

『哈哈!我又選!我要做中大民主女神!』
阿雪舉埋手。

『不過人地勢力咁大，點憾呀!輸梗喎!』
阿言說。

『有咩所謂呀!輸咪輸囉!致在參與姐!拿!我地一於各自搵人，睇下邊個想選又岩心水既，就叫佢地一齊組莊啦。』

當佢地幾個人係我面前傾組莊既時侯，我感覺到好似被人孤立咁，好似依個地方唔再屬於我咁，而令到我被人孤立既兇手，就係我自己。
睇住佢地傾組莊傾得好開心，好起勁，覺得佢地好熱血，雖然好似阿言所講，勝算好少。
但係至少佢地參與過，即使輸左，我相信佢地之間既友情一定更加好，已經仲會得到一份回憶，一份經驗。

『咁邊個做會長先!』
阿雪問。

『依D咁惡哽既位我無興趣。』
阿Sam搖頭說。

眾人望住阿言，阿言即時說:『拿拿拿!唔好望住我呀!你知我不嬲毒毒地，依個位唔岩我架。』

『就阿龍你啦!』
阿雪指住阿龍。

『得啦!就咁話啦!』
阿Sam拍一拍張桌，一致讚成。
阿龍都欣然接受。

阿龍見我好似無人理咁，於是笑笑口咁對住我講:『叫你個會長輕D手，唔好殺得我地咁盡就得啦!』

『係囉!你依個外務都要手下留情?』
阿雪都笑笑口講埋一份。

『外務?』
我問。

『你唔做外務邊個做呀?喂喂!唔好講依D住，我地傾返Project先!我一陣趕住幫人補習!』
阿雪隨即收埋碗筷，係袋到拎部手提電腦出黎。
而阿Sam都去左買野食，我地就繼續傾。
但我腦海仍然無法專心，同埋…….我講唔出口……我其實唔係做外務。

********************************************************

幾日後，阿風再一次召集我地開會。

『報名日子仲有幾日就到期，係到想大家簽返D文件，我地就計齊人就會去交表。』
阿風說罷，便傳上文件比各人。

我望住張表格，不禁暗嘆了。
不斷說服自己都係做野姐，無所謂啦。

『講返正題，黎緊我地會草擬一份政綱去選，每個職位都需要草擬一份來年政綱出黎比班學生去睇。』

政綱?我即時諗起我之前通頂做左份政綱出黎，如今可以大派用埸，於是我就係袋到拎份文件出黎。

『講起政綱，我草擬左一份常務黎近既政綱，我已經研究左過往既常務政綱，同埋參考左好多既意見，我覺得依份好岩做常務既政綱。』
說罷，我傳上份野比阿風。

阿風打開文件睇左兩眼後，就笑笑口講:『我都無叫你做份野，你做咩走去做既?』

『份外事姐，何況遲早都要做。』

阿風搖頭說:『唔洗咁麻煩啦，我已經一早幫你地寫好哂你地所屬既政綱，你地返去背熟佢就得。』

『咩話?』
我好驚訝說。

阿風叫一叫身旁既人派發大家所屬既政綱，當我收到後，我望一望份野，發覺份政綱同上年無咩分別，只係字眼上改動左少少，講到底，姐係抄返上年份野。

『依份野同上年有咩分別?』
我質詢阿風。

『上年做得好，用返上年既野有咩問題?大家話係唔係?』
阿風問一問大家。

各人都笑笑口回應:『仲好，慳返唔少功夫去寫，我依排功課開始多啦。』

『阿明你太認真啦，有時D野唔洗咁認真，而且我收到風，好似得我地一支莊選，我地嬴緊既，唔通班學生投不信任票比我地咩?哈哈哈!咁姐係中大無學生會?點會發生呀!』

各人都以笑聲和應阿風。

『呯!』
我拍一拍張桌，然後起身離去。

阿風見到我咁時，都扮出一副無奈樣，笑笑口攤開雙手。
各人都暗暗地各自笑。

當我打開房門準備離開時，阿風突然大聲說

『我唔知你依家走係去廁所丫，定係唔同我地組莊，不過我好肯定咁講，由於無人同我地憾莊，我地支莊一定會嬴。
你走左，就會無左個上莊機會。
你要好好諗清楚。』

我企係到諗左數十秒，然後慢慢轉身對住阿風講

『Sorry，我諗你收錯風，今年唔會得你地支莊選，因為將會有一支莊同你憾過。』

說罷，我大大力關上門。
全埸人都因為我剛才既說話而靜了。

阿風望住已關上既門，暗暗地說:『我就睇下你有咩本事同我憾。』

離開會議室，我即刻拎起手提打比阿龍。

『喂?』
阿龍問。

『阿龍.....你係邊?』

『同阿雪佢地傾緊組莊既野呀，你開完會?』

『嗯，我過黎搵你地。』

我掛線後，就氣沖沖搵阿龍佢地。
我實在忍無可忍，我唔想再做一隻任由阿風擺佈既扯線公仔，竟然可以無視我既努力，而且想用上年既政綱黎過骨，根本唔係為左學生而選學生會，不知所謂。
我再留係到有咩意思。

去到lectureroom後，阿雪佢地都見我好似好嬲咁。
而我見到佢地桌上都寫滿參與學生會既事項，而且有張組莊表。

『你無事呀嘛?』
阿雪關心地問。

『我退左莊。』
我坐低透順條氣後說。

『退莊?點解呀?』

『佢地圍內根本就係小圈子，無心參選，全部都係聽個個劉俊風話事，咩職位都分好哂，而且政綱仲係用返上年，我再留係到都無意思。』

『你同佢地講左?』
阿言問。

『嗯......
我仲好型咁話會同佢地憾莊。』
我無得到阿雪佢地同意就講左依句說話比阿風聽，好似唔係幾岩咁。

『好呀，講得好呀!一於你同我地組莊同佢地憾過!』
阿龍說。

『咁我地中大四子就可以正式組莊選學生會!』
阿Sam說。

『阿龍，唔知你......
介唔介意比我做會長?因為.....丫....』

我對住阿龍說。

『明既，你想親手砌低阿風呀嘛。
當然無問題，我地都係無人選先焗住叫我做姐，你做不知幾岩。』
阿龍似乎無介意。

『咁就好!我地又多一個新莊員!』
阿雪興奮地說。

阿Sam企上張桌大叫:『過幾日我地交表參選，正式打柒格離支莊!』

見到佢地唔介意比我突然加入，令我感到好意外，佢地真係我既好朋友，而且我正式參選中大學生會會長，責任重大，由依一刻開始，我一定要會盡心盡力，為我支莊，為我既好莊員，一定要選到學生會，打低阿風。

同阿雪佢地傾埋D細節野後，我就獨自返左Hall。
返返房後，放低袋同匙卡，發現電話有好多Whatsapp我未應，阿靜佔左大多數。

阿靜:
阿風話你退左莊，發生咩事?

阿靜:
你係邊?

阿靜:
打比我OK?

阿靜:
做咩唔應我，我好擔心你

我望一望DMsg，阿靜好似真係好驚訝我退莊既事，其實對我黎講，退莊唔係咩大件事，反正都無人在意，我留係到只會淪為笑柄。

阿明:
我同我班朋友組莊，所以退莊

阿靜:
你朋友?做咩咁突然?

阿明:
我唔想講，總之我就組莊同阿風佢地憾過，係咁。

接著我就熜左電話，放埋一邊。
攤係床上，呆呆望住天花板，遞起一隻手係面前，依家我手上有一班莊員支持我，佢地都以我為首，我唔可以再咁頹，我唔可以浪費左佢地心機，我唔會令佢地失望，雖然要嬴阿風有好大難度，但我相信，中大選舉唔會咁兒戲。

我即刻起身，將阿風之前放低既所有文件都拎哂出黎睇同研究，我要了解佢地既政綱同政策，我再可以進行部署，今次我一定要志在必得。

**************************************************************************************

第二日，阿雪佢地各自都搵到有意參選既人一齊開會，因為我地要正式填參選表，最後我地確定同參考各人既意願，經過長達六小時既會議，初步計劃左黎近既競選路線同埋人選出黎。

會長劉啟明
副會長陳文樂(阿Sam)
外務副會長李展龍(阿龍)
財務秘書李紫欣
秘書/內務秘書黃小雪(阿雪)
外務秘書何尚言(阿言)
福利幹事黃志良
其他幹事
常務(學術)伍永康、(社會)陳麗明、(宣傳)蕭志健

正式同以阿風為首既莊憾過

會長劉俊風
副會長葉樂欣
外務副會長黎嘉銘
財務秘書李婷
秘書/內務秘書劉旋旋
外務秘書張志雄
福利幹事彭嘉樂
其他幹事
常務鍾澤健區少祥梁思因

『大家，選學生會係一件好漫長，好辛苦既事，正式投票日大約係二月中，姐係我地要作戰幾個月，希望大家可以團結一致，做好自己本份，一齊奮鬥，好嗎?』
係會議室上，我對各位莊員說一句奮勉既說話。

『阿明!我地睇你頭架啦。』
阿龍送上一個大拇指比我。

『好啦，今日都辛苦哂大家，今日就到此為止。』
說罷，各人都各自離去，而我都係到收恰D文件準備走。

『一齊走?』
阿雪問。

『哈!你又知我唔返Hall?』
我感到有點意外，阿雪好少主動約我一齊走。

『今日星期五，我估你都返屋企架啦，咁岩大家都係要搭火車，咪叫埋你。』

『好呀，一齊走。』
我微笑回應。

離開校園，天色已晚，我同阿雪慢慢行去中大巴士站等校巴，順便傾下計。

『你終於似返個人。』
阿雪邊行邊說。
,

『下?』
我好驚訝阿雪點解咁講。

『之前見你一直都好似好頹咁，無咩精神咁，我估你應該心事重重。
不過依家見你咁樣，我都放心D。』

原來阿雪一直都留意住我，一直都知我無咩精神，原來佢都關心我。

『可能睇通左D野，但....又好似睇唔通D野咁。
唉!我都唔係好知自己想點。』

『哈!男人煩都係兩樣野，一係錢，一係女人!咁照計你讀緊書都唔會煩錢銀架啦!咁姐係煩女人啦!係咪追緊女仔呀?』

『係呀!咁都比你睇穿，我煩緊點樣追你!哈哈!』

『咪擺我上枱啦你!』
阿雪輕輕打我。

『咩你唔追得既咩?』
為左唔洗個氣氛因為我既說話咁尷尬，我故意說話時輕挑D，但有時說話就故意認真，等阿雪分唔清我係講緊笑定係認真緊。

『哈!你堂堂一個會長!點會睇得起小小既莊員呀!』
阿雪似乎想扯開話題。

對話間，阿雪既說話態度同行為，令我腦海諗起一個人，一個好耐無聯絡既人-穎兒。

『係呢，你記唔記得我地係Ocamp個陣，夜晚玩房Game玩Firstimpression呀?』
阿雪問。

『記得!班死仔係咁問埋D咸濕問題丫嘛，咩邊個係唔係處，扑左野未個D。』

『頂你!唔係講依D呀!』
阿雪又輕輕打我。

『哈哈!唔係依D係咩?』

『有一條問題係你最理想情人係邊個呀。』
阿雪說。

『哦......
.記得，我地男仔選哂你呀嘛。
你就威啦。
女神。』

『咁你知唔知我地女仔選左邊個呀?』
阿雪笑笑口說。

『係喎!我都未知，我玩玩下比人捉左出去玩其他game，返黎個陣你地掉鬼左張紙。』

『哈哈!係阿Sam話要掉架!佢話唔想比你認叻!。』

『你咁講，姐係你地班女仔選我為最理想情人?』
我有點意外。

『明知故問!哼!都話你認叻架啦。』
阿雪故意整個鬥氣臉出黎。

『哈!咁我地咪好夾?你又選到，我又選到。』

『你又知我投左你一票?』
阿雪問。

『唔知呢。』

校巴到左，我地對話被打斷，上車後，阿雪已經講緊另一樣野。

『我記得我地選邊個係毒男既時侯，我地全部女仔都一齊講係阿言個下好好笑呀!』
阿雪諗起都已經笑到收唔到聲。

見到佢面紅既樣，總覺得係佢身邊，我會感到好舒服。

去到火車站，等緊火車黎緊既時侯，阿雪又問左我一句。

『喂!你都未答我!你煩緊咩女人姐?』

『煩女人咪煩女人囉!哈!』

『死仔!你答我一句就得，你係咪依家有鐘意既人呀?!』
阿雪問。

我即時用腦係到諗，究竟有沒有呢，個腦只係出現左幾個人物，但真是鐘意定出於好感?我腦海只浮左兩個女士，一個就係阿靜，一個就係阿雪。

當阿雪見我無回答，就問多一句:『呀...你答我係唔係讀Psychology就得。』

我唔知道阿雪出於咩好奇心定係點而走黎問我，但我故意將個頭挨向阿雪既耳仔到，

輕輕說一句:『唔知呢~』

阿雪聽到後不斷輕打我，係咁叫我講，此刻令我覺得好開心，原來同阿雪相處真係唔錯。

『哼!依家D人威啦!做左會長之後，個人都風騷左咁多。』

『嘩!咩叫做左會長之後，你講到我依家真係做左咁。』

火車黎到，我地仍然係咁傾計，阿雪坐我身旁，近距離望住阿雪，當阿雪講緊野既時侯，我其實無咩留意佢講緊咩，我一直望住阿雪既樣，留意佢講野既神態，眼神。
阿雪依隻股票同阿靜比，真係嬴幾條街。
不過，當我個腦將阿雪同阿靜比較既時侯，我個心又好似"拿住拿住"咁，因為我清楚知道，我唔可以就咁拎佢地兩個黎比，我同阿雪只係識左幾個月，但我識左阿靜好多年，我內心上仍然偏向阿靜。

到站時，我起身說再見，阿雪突然問:『喂呀!你肯唔肯講呀!』

『講咩?』

『你鐘意既人係唔係讀Psychology呀!』

『哈!你又提返依條問題。』
此時，車門都開了。

『快D答我啦!』
阿雪似乎有點急。

我伸手按一按阿雪既頭:『唔知呢!』

說罷就走了，車門都岩岩好關上，係門外透過鏡望入去，只見阿雪沒好氣地揮手說再見，不過佢仍然係展露笑容。

一路行返屋企既時侯，個腦都係咁回味返岩岩同阿雪既情境，諗諗下都不自覺笑起黎，睇黎我心情真係好好。

去到走廊，當我開緊門時，阿靜就開左鐵閘叫停我。

『做咩唔應我Whatsapp?』

『無留意呀嘛。』
我沉著地回應。
而阿靜聽到依句後，內心都沉左一沉，因為之前無回應阿明既Whatsapp，當阿明問到佢既時侯，阿靜一句"無留意呀嘛"黎回應阿明，如今阿明又講依句說話，明顯向佢示威。

『唔緊要啦.....我想知你做咩退莊。』

『退唔退莊都唔係問題啦，反正大家都交左表。
講黎都無意思。』

『但你明明答應過我。』

『對唔住，但我覺得阿風支莊根本唔需要我，你都唔好咁睇得起我，我咩料我自己知自己事。』

『咁好啦，我希望你選到啦。』
阿靜都沉著回應。
似乎佢心情不太好，可能我說話傷害到佢嗎?

『你想我選到定係阿風選到?』

『我.....』

『問下姐，其實唔洗答我。』

『嗯......』

『......
.......』

突然間氣氛變得好沉重，各有各想法，咁樣既氣氛都係第一次。

『你最近點?我地好耐無傾計。』
阿靜打破冷局，問我最近既近況，正如佢所講，我地好耐無傾過計。

『都係咁，Project同Paper都開始多，下個月仲要mid-term!開始唔得閒。』

『估唔到我地開左學之後，會變到咁唔得閒，傾下計既時間都無。』

『我夠估唔到……你會變成咁。』
我衝口而出說了一句。

『下?』
阿靜驚訝地問。

『無!我話估唔到你變得咁active，我成日係Facebook見你貼D去玩既相，幾開心呀!依D真係Ulife黎。』
為左唔想攪到氣氛咁極端，於是故意轉話題。

『嗯.....』

『唔講啦，我返入去沖涼訓覺。』
說罷，我就開門入屋，關門時，我留意到阿靜悶悶不樂既樣，唔知點解我都有點唔開心。
沖完涼，開電腦玩下Facebook，順便睇下阿靜最近點，當我慢慢用MOUSE掃落去時，比我發現一句status:

"WingYee對「好物推薦」讚好。
"

穎兒Facebook竟然有用?佢返左黎?究竟發生咩事?

當我見到依個動態時，即時感到驚訝，一直都無出現係Facebook，Whatsapp，什至我打過去依個電話都係未能接通，而唔係停止使用。
穎兒就好似突然間消失左咁，如今佢出現係Facebooklike依D野，姐係佢出現返?

我即時拎起手提，打開Whatsapp，再禁去穎兒，發現時間竟然顯示:

"最後上線時間:今天21:35"

我即時彈起身，佢開過Whatsapp黎睇，我於是係咁SendWhatsapp比佢

阿明:
穎兒!你依家點?之前一直都無見你出現過!發生咩事?

但等左好多耐，Whatsapp只係顯示一個Tick而唔係兩個Tick，而且上線時間仍然顯示21:35。
直至夜深，穎兒都無再出現，就好似消失返一樣，究竟發生咩事?

我再係穎兒Facebook留言問下佢近況，即時吸引左部份同班同學注意，紛紛回應我既Status，都係問下穎兒做咩潛左水咁耐，會唔會係外國出左事。
不過，最終大家都係得個估字，根本無人知道發生咩事。

而我只能再一次感到無奈，內心總係有點不安。
穎兒，你最近點呀?
『哈痴!』

『點呀你?你著多件衫呀!開始入冬啦。』
我對住阿雪說。

『可能個冷氣開得太勁。』
阿雪指住lectureroom既冷氣制。

『我幫你較細D冷氣。』
說罷，我就起身行過去較細D冷氣。

坐係身旁既阿言就笑說:『丫.....做民主女神真係好，話凍之嘛!即刻有人幫你較細D冷氣。』




『你講咩呀?』
阿雪顯得無奈，但其實佢知道阿言既意思。

『阿明都唔錯丫!有得諗喎!』
阿言單刀直入。

『你咪講笑啦!人地有心上人架啦!』
阿雪笑說。

『下?心上人?邊個?』
阿言有點意外。

『你問下佢啦。』
阿雪指住岩岩返黎既我。





『咩呀?講我壞話?』
我坐低後說。

『阿雪話你有心上人喎!死仔!想收埋密密食?』

我望住阿雪，阿雪即時扮得好招積既樣出黎。
我唯有回應:『你咪聽佢亂upla!』

『車!』
阿雪即時回應。

見到阿雪咁，原來佢都有可愛既一面。
雖然依家上緊堂，但我腦海卻諗緊身旁既阿雪，當我慢慢將視線望向阿雪時，發覺佢專心聽書既樣，真係幾吸引，而且讀左大學都已經幾個月，我係咪應該搵返個伴侶呢?身邊女性朋友唔係好多，但暫時最有感覺既，都係阿雪。
既然阿靜......
.我諗已經無咩可能同埋我地返唔到以前個種關係，係咪應該試下追下阿雪呢?





落堂後，阿雪因為要幫人補習所以離開先。

我就同阿龍阿言佢地食lunch，而我就拎部notebook出黎，睇下最近有咩電影岩睇，可以約阿雪一齊去。
阿龍見到我咁，就問:『你想睇戲咩?』

本來我唔諗住同阿龍講我想約阿雪去睇戲，但我怕唔講既話，將來可能有一日阿龍佢地會追阿雪，於是我就講出黎，表明我已經Mark左佢，同埋希望佢地得閒幫下手。

『我想追阿雪，咪諗住睇下有咩電影岩睇。』

阿言同阿龍反應好大:『你想追佢?』

阿言:『咩原來阿雪話你既心上人....就係佢呀?』

『你咪聽佢up，我都無同佢講過。』





阿龍搭住我膊頭:『死仔!你真識食!』

『追姐，不過暫時我都未去到真係好鐘意既地步，好感姐!』

『好感咪姐係鐘意囉!』
阿言說。

『拿!好感唔代表鐘意!你知唔知....』

我未講完，阿龍就加把咀埋黎。

『姐係咁，阿明你有目標啦!其實我都有目鏢，而且大家既對像都係自己圈子，不如大家幫幫手啦!』
阿龍說。

『哈哈!你又有?邊個呀?』
我都感到意外。

『頂你地個個都有既?』
阿言有點不快。

『咪係阿May囉。』
阿龍所指既阿May，就係我地Ocamp既組員，就讀Socialwork。





『阿May正野喎!心地好!不過性格好似難以觸摸咁，上次見佢玩Ocamp都斯斯文文咁。』

『咪就係咁先死囉!我同佢都好難傾到計，又唔知佢有冇男朋友。』
阿龍似乎開展左功勢好耐。

『媾女呢!就要食腦既!佢既性格同埋佢有冇男朋友，唔洗用口問既!』
我說罷，就係部notebook到打開一份文件比阿龍睇。

『問卷?』
阿龍見到我所比佢睇既，就係一份問卷。

『依份係我之前做統計學Project既問卷，入面既問題問哂對方係咩性格，平時玩D咩，興趣係咩。
最重要既係.....佢最後填個人資料，有一項係填拍左幾多次拖，同埋依家有冇拍拖。』

『你想我比佢填?』

『Surela!你拎去比佢填，話係我要做Project功課，佢就唔會起懷疑啦!拿!你記得叫佢認真填呀!』





『丫……你個死仔!咁鬼醒既!用問卷黎起人底!』

『我幫左你依次，我黎緊都要你幫返我。』

『想我點幫?』
阿龍問。

『我遲下約阿雪出黎睇戲，話哂第一次約佢，佢一定會叫埋你地，到時你地…..識做啦。』

『OK啦!我同阿言識做既!』
阿龍搭住阿言膊頭。

阿言一臉無奈:『車!你地媾哂D女啦!』

於是我就開始向阿雪展開Sms功勢，因為阿雪仲用緊舊式手提電話，連Whatsapp都無，所以只可以用Sms同佢SendMsg。
但係開頭有點難度，因為阿雪既回覆時間真係耐。
根據唔知邊個著名既學家講，當想同人溝通時，記得要用Openingquestion，咁樣先可以令到對方答得長D，同埋有興趣去回覆。
於是我鼓起勇氣，向你Send左一句"做緊咩呀?"





不過我諗依個理論唔係太適用於阿雪，因為阿雪既回應的時間真係好長，一小時…二小時…三小時…什至更加耐，阿雪先回應。

個一刻，我不禁有點心酸，我係到諗，我可能唔係太重要。

既然Sms唔得，可能佢成日用電腦既關係，所以回得慢，於是我就開展我既Msn攻勢。

不過我諗我都錯了，因為我每次係msn叫阿雪個陣，佢都好快就話:

“我去訓喇要!““我訓啦...聽日見^^"“hey..我訓啦....byebye!:“

有時侯，我會我不斷搵話題，最後我決定以一首歌作一個好白痴無聊的開埸白。

21:01:02阿明首歌真係好洗腦
21:03:41阿雪HAHA...係啊..
21:03:55阿明聽左成日
21:08:13阿雪WA..你中哂毒...HAHA
21:08:19阿雪DINNER先

正當我想打”OH咁唔阻你，咁一陣….”

字都未打完，就見到…

“阿雪顯示為離線，你的訊息將在阿雪登入時傳送。
”

留意一下時間和對話，只需要短短既八分鐘就結束左短短既五句說話。

個一刻，我不禁有點心酸，我亦係到諗，我可能唔係太重要。

***********************************************************
第二日

當我地傾完上莊既事之後，我照舊又同阿雪一齊走，我就好好把握依個機會約阿雪去睇電影。

『上次阿龍講個套電影你有冇興趣睇呀?』
我上次叫左阿龍係我地面前提過下依套電影。

『好似好多人話好好睇。』
阿雪邊說邊望一望遠方，睇下校巴黎左未。

『係呀!好多人話好睇，不如搵日我地去睇啦!』

『好呀!你問埋阿龍佢地幾時得閒去睇。』
一如所料，阿雪真係叫埋阿龍佢地去。

『我問左啦，佢地琴日睇左，又唔叫埋我地，我依家想睇都無伴。』

『咁衰唔叫我地?咁我地兩個去睇囉!』

『咁……黎近星期日去睇吧。』

『好呀!』
阿雪微笑回應。
我就打蛇隨棍上，提返之前係Sms，同Msn既事。

『係呢，點解你成日都覆我既SMS同MSN咁慢架。』

『下?Sorryar!我成日都要幫人補習，所以我無咩點睇到。』

『次次同你傾親，你都係覆我好少，又好快Offline!』

『平時我同DFriend都係咁傾架喎!』

『我……唔係你平時Dfriend呀嘛!』
我擺明另有所指。

阿雪望左我幾秒，之後笑笑口答:『好好好，我答應你，以後好快咁回覆你，打多D字!哈哈。』

『咁又唔洗咁作狀既!哈哈!』

『你真係難服侍!』
阿雪輕輕打我。

原來阿雪唔係因為討厭我而咁冷淡回應我，對比返阿靜之前所講，阿雪答得好得體，令我唔會再有猜測阿雪係咪唔想理我先咁冷淡，仲令到個氣氛好好多，都解決左我心中既憂慮。

返到屋企已經夜晚十二點幾，開電腦玩下Facebook，見到范威今日生日，即刻係Facebook到留言"生日快樂!兄弟!聽日出黎飲野!』

事實上我都好耐無見范威，既然佢今日生日，咁我就順便同佢見面同慶祝。

我地約左係沙角村打邊爐，范威未黎到，阿仁就到左。

『喂!阿仁!好耐無見你啦!』
我笑笑口拍住阿仁膊頭說。

『你最近好唔得閒咩?』
阿仁冷淡地說。

我見到阿仁反應有點怪，就笑笑口話:『做咩咁講呀?』

『睇你Facebook......
好似話要選學生會，又話多野做咁。』
阿仁點起支煙，邊說邊講。

『你幾時開始食煙架?』
我認識既阿仁從來都唔會食煙。

『幾時?我都唔知由"幾時"開始同你講起。』
阿仁似乎另有所指，但我仍然唔明白阿仁所講既野，只係覺得今日既佢好怪。

遠處見到范威黎到，我即刻揮手示意我地係到，仲大叫:『生日快樂呀!威哥!』

『多謝!』
范威冷冷回應。

『丫.....我地坐吧。』
佢地今日攪咩?兩個都怪怪地咁。

我地坐低之後，阿仁就開始同范威傾計，從佢地表情黎睇，佢地變返以前咁一樣，但對住我時，就好陌生同好冷淡，我係咪做錯左D咩而我唔知呢?於是我就打破依個局面。

『今日咁高興，不如飲返杯啦。』
我向啤酒妹示意叫佢過黎。

『今日好高興咩?點解我唔覺既?』
范威一臉認真咁對住我講。

我望一望阿仁，阿仁邊食邊望向格離，似乎好似知道某D野但又唔想參與其中咁。

『今日你生日丫嘛。』
唯有我去回應佢吧。

『我生日，關你咩事?』

『做咩咁講野呀?你今日咩事呀?』
我都開始有D嬲嬲地。

范威吸了一淡氣，再諗左一陣，之後向住阿仁突然講一句:『我真係頂唔住佢，我地走。』

阿仁即時回應:『好呀。』
說罷，佢地就起身走人。

『喂喂!你地攪咩呀?』
我企起身擋住佢地。

『你真係好黑人僧，你搵我地做咩呀?』
范威說。

『咁今日你生日呀嘛!!你生日咪你慶祝囉!你發咩神經呀?』

『你條仆街生日先搵我呀?平時你有冇搵我呀?你幾撚耐無搵我呀!』
范威突然激動地說。

當我聽到范威咁講既時侯，我先發覺原來自從放榜之後，我再無同范威見過面，而且仲無印象我地傾過計。

『我大學唔得閒呀嘛.....』

我唯有死死氣咁講。

『我高考衰左，依家自修緊!你明唔撚明自修個種痛苦!你開心啦!我係Facebook見到哂啦!!嘩!又去Ocamp!又去選咩咩學生會!又話咩Ulife!好撚正啦你!唔洗理我依個自修既ON9仔啦!』

『我......
.』

一時之間，我實在唔知點回應范威。

『你讀大學，阿仁又係讀大學!佢成日都關心我，問我溫成點，得閒幫我補下習!你呢?你去左邊呀?我係你兄弟呀!丫....唔係!中大四子丫嘛!其他三子先係你兄弟呀嘛!!依家唔識人啦!』

阿仁見到咁既情況，都勸范威走，無謂再同我嘈。

『你地就開開心心上大學，其他人就讀Asso呀HD呀讀到咁開心，我就無人理，日日自閉係圖書館溫書，想搵個人傾下計都無，佢地唔理我!OK!FINE!無問題!你呢?你係我兄弟呀!』
范威仍然指住我說。

『對唔住......
.』

我實在唔知點回應，因為我知道我自從放榜之後，都無再搵過佢地，一直由細玩到大既中學朋友，我都無接觸過佢地，一直都只係理我大學個面。
范威高考衰左，我都無搵過佢，因為我覺得佢自己應該可以應付得到，如果佢有問題自然會搵我，但我估唔到原來佢咁辛苦，一直都捱緊，好想搵人傾訴，而所謂兄弟既我從來都無為佢分擔過。

『你條仆街同我死撚開呀!返去搵你班大學朋友啦!』
范威講完之後，就走左。

阿仁捉住我隻手，放低兩舊水。
就跟埋范威走。

而我呆呆地坐返低，望住兩張一百蚊，感覺上我地之間既友誼由無價，變成只值兩張100蚊。

以下係《我將一位宅女變成女神，然後再將自己變成佢隻兵》一個短篇故事
而今次主角就係中大四子其中一位，阿明既好朋友，阿言。

**************************************************************************************

我叫何尚言，好多人都見我做阿言，我自已知自己事，性格有點毒，內外，社交圈子低。
不過我係現實中就係一條碌撚，但係網路世界上，我就係一條兇狠既碌撚。
我自細就沉醉係各大論壇，由2000fun，再轉戰ak-zone，再轉戰3男2女，最後登陸係高登。
係網上世界上，無人識得我，同網友交換msn傾計，雙方用文字黎交流，你睇我唔到，我睇你唔到，大家就係平等，唔洗理你係唔係毒撚，唔洗理你係唔係毒女，大家唔會有所顧忌咁傾計，所以係網上我係有返自信。

係網上，我除左一個上下網，留下言既人，我仲係一個可以傾心事既人，我開左個Post:

"如果你有心事煩惱既話，即管留言同我傾訴又或者add我msn傾計"

如是者，我每晚上高登同開msn回覆巴打絲打既留言，幫佢地解答問題，同佢地傾訴。


晚上，同屋企人食完飯後，我既娛樂就係上網。
開住msn，成張list八成都係網上識返黎，但我唔介意，我同佢地好好傾，由於大家唔識大家，所以可以毫無保留咁講自己近況同心事。
今晚有個女仔add左我，話就黎放榜，好驚好擔心，問我點算。

每次我一發現對方係一個女仔既時侯，我就會copy佢個email，再去google查下佢有冇facebook，或者有冇xanga，目的都係睇佢有冇相，如果靚既，我就比多d心機同佢地傾，如果樣衰豬西既，我就求其打兩句打發佢走算。

無錯，我開個post唔係真心同人傾訴心事，而係想做下狗公，識下女。

婉澄:
你好呀!我想講呢.....就黎放榜啦!!我好驚無書讀呀!!!

婉澄，個名幾好聽。
不過通常個名好聽，個樣都係好豬。
但我係google到打佢email，咩都搵唔到，應該佢係另開個新ac黎同我傾msn，不過唔緊要，反正我都係等緊放榜，就同佢傾下計。

阿言:
你平時成績點呀?其實我都等緊放榜，但我就唔係太驚，反正我會考26分，都半隻腳入左三大。

本來我可以話會考高分就得，但我打埋我26分，想係佢面前拎返d自豪感。

婉澄:
嘩!你咁勁既!我會考得12分咋!唉!如果升唔到大學，我都唔知點算!

阿言:
會考分數都唔代表d咩，你文科?

婉澄:
係呀!

阿言:
文科黎講，就更加同會考無直接關係，肯溫肯讀一定無問題。

婉澄:
真係既?係就好!唉!不過我都好擔心。

阿言:
唔約班朋友仔出黎傾計同出黎玩..放鬆下?

婉澄:
佢地平時成績咁好，都唔會擔心升唔升到問題LA!佢地都唔會明我既感受!

阿言:
朋友唔明你，咁....男朋友呢?

婉澄:
我都無男朋友既!

原來婉澄無男朋友，不過暫時黎講都唔知係好事定壞事，可能佢樣衰到無人肯要。
不過見今晚得閒，就即管同佢傾下計囉多d料!

如是者，一路同婉澄傾計，表面上我係回應返佢既擔心放榜問題，但實質上，我一直係佢身上囉料，慢慢將佢既資料同事併合埋一齊，慢慢塑造出一個女仔，將一個本來只有得個名既女仔，慢慢出現一個實體既女仔係我腦入面。

而且我將話題不斷拉開，盡量拉到去日常生活，我要將一個本來有求於我既女仔，慢慢變成一個網友。
當我同婉澄傾到興起既時侯，我就知係機會。

阿言:
sorryar!我細妹要玩電腦!同唔到你傾!

婉澄:
咁慘><!咁唯有下次再傾

阿言:
傾到咁興起!就要停!好無癮!

婉澄:
係囉!!!

阿言:
不如sms傾好嗎?

婉澄:
好呀94340634

估唔到婉澄咁容易就比電話比網上既人，佢係單純唔知網上世界既黑暗定係浦開網上世界既人?
不過既然交換得出電話，我既電話都要比埋佢，其實都係玩死埋自己，不過無所謂吧。

其實我無細妹，我關上電腦，就攤係床到同婉澄繼續傾下sms，整個過程都幾開心，婉澄雖然個人傻傻地，但其實好吹得水同好玩得。
不過有時侯就認真過頭，我明明係講笑，佢都以為係真。

唔知點解突然內心湧住一股好奇心出黎，腦海中所謂既實體影象人物，愈黎愈清楚，令我好想好想更加將佢實體化出黎。
於是我就決定用一招。

阿言:
係呢，我打字打到累，不如用電話傾啦!

婉澄:
好呀!

阿言:
咁我打比你。

當我拎住電話個陣，都有d驚驚地，話哂我都好耐無同女仔傾電話。
當我打過去後，電話入面傳來一把好細路女既聲音。

『你就係婉澄?』

『係呀!』

『你把聲好細路女....』

『唔係呀!依家咁夜!把聲變左之嘛!我好大過架!』

就係咁，開始左我同婉澄每晚都傾電話既日子，過左兩個月，我慢慢對佢放低應有既介心，慢慢咁將我既事，住邊到同心事都一一同佢講。
每一晚，我都係攤係張床到同佢傾電話，我部手提除左電話廣告，屋企打黎叫我返唔返屋企食飯外，我就係同婉澄傾計。

『阿言，黎近書展你去唔去呀?』

書展對我黎講真係無咩興趣，一來我唔睇書，二來身邊無朋友想去，所以年年都無去。
不過婉澄咁問，可能有其他意思。

『可能去，可能唔去!你呢?』
我故意答得好玄，令佢唔知我去定唔去。

『我想去呀，諗住問你有冇興趣一齊之嘛。』

個刻個心有d離左一離，估唔到婉澄會約我出黎，都估唔到我地關係咁快去到咁。
之前放榜，佢因為考得好好，已經開心到想我出黎請我食飯，但我都拒絕。
如今佢再一次想約我出黎，佢對我有意思?但佢未見過我，我都無將facebook，相等等比佢睇，而佢都係。

佢約我出黎，如果佢見到我個樣，會唔會以後唔會再傾?我地關係會唔會消失?
咪住，點解我會咁諗，唔比佢係個豬西?如果佢好樣衰，咁我咪陪佢行書展?

『唔啦，我睇返我張更表，個排要返工。
你都係搵第二個陪你啦。』
我都係淆底，拒絕左。

『唔緊要啦!我唯有搵下朋友仔去睇!』

收線之後，我望出窗外，我係到諗，我同婉澄無可能一直都keep住依個關係，我同佢遲早有一日會見面。
其實我好鐘意同好享受依段時間，但我好怕我地兩個因為大家既樣貌而有所改變。
我試過將腦海既婉澄慢慢轉成一個重口味既人，試下去接受一下，但我發覺我係做唔到。
唔知婉澄又有冇試過咁做呢?

經過幾個月傾計，基本上婉澄既底細同性格我都摸清，佢其實都宅宅地，好多時都係屋企訓覺，起身之後就食野睇劇上網，之後直到夜晚。
不過得閒都會同班朋友仔出去唱k。

每當我夜晚打比佢既時侯，知道佢出左去玩後，我個心都有d唔係咁舒服，拿住拿住咁。
好想知佢同邊個出去玩，男定係女，可能係我佔有欲太大，唔想婉澄陪住第二個人玩，特別係男性。

有一晚，當我係msn同人傾計時侯，婉澄突然send左幾張相黎，話係書展買左依幾本書。
我打開黎睇，書我就真係見到，不過我連佢個人都到見到埋，因為張相係一個女仔拎住幾本書黎影相。

阿言:
個女仔係你?

婉澄:
係呀!係咪好樣衰?

婉澄講緊笑?個女仔雖然唔係話好索，但完全係ok!黑色粗框眼鏡，上身著左件白色tee。
我放大張圖黎睇，仲隱約見到件tee透左少少黑色bar帶出黎。
頂，婉澄原來咁鬼ok......
.我腦海既實體影象終於出左黎。
但開心一陣之後，我發覺當我睇左佢張相之後，我地之間既關係已經唔係對等，我知道佢係邊個，佢唔知我係邊個。
我自問唔靚仔，雖然唔係好樣衰，但一定唔會叫好，準確黎講，我對自己個樣非常無自信，而且出到黎現實，我只係一條碌撚......
講野都開始無咁流利，轉數都無轉得咁快，婉澄如果知道我係一個咁樣既人，佢會點諗我?

往後日子，婉澄有意無意都好想睇我個樣，什至約我出黎，佢咁做，我就愈驚，好驚。
每次佢一提，我都扯開話題。
久而久知，佢都開始無癮，慢慢都無咩再提。
而且關係好似慢慢冷卻，再無之前咁激情，再無之前既一晚一電話既習慣。
以前多數係佢主動搵我，主動要傾，但慢慢地，變得由我做主動，去搵佢。

jupas放榜，我升到中大，佢升到浸大。
我地兩個人升到唔同既大學，關係更加冷卻。

直到我有一晚忍唔住同佢講左一句:『唔知我地升到大學後，我地關係會唔會持續落去?』

婉澄好肯定咁答:『一定會!』

當我聽到之後，個心唔知點解定左一定。
依粒定心丸令我對往後既日子開始有返信心，或許婉澄會接受到我吧?

今晚，ocamp組媽叫我地出黎朗豪坊聚一聚，去之前我好擔心，好驚。
唔知佢地會唔會同我依個毒撚玩?聽講ocamp既人好鐘意拎毒撚黎玩，黎笑。
我好驚，所以去到集合地點，都唔係咁出聲，自我介紹一輪後，有一個叫阿明既人係咁聊我傾計，攪到我唔知點應。

『HI!阿言!?我地到時會係同學黎!』

我望一望阿明，頭dupdup咁應佢:『你好呀!』

之後好似無話題傾落去，唉!佢一定覺得係到hea應佢，係電話係網上同人傾計，我就大把野同人講，仲講到好流利，諗到好多話題。
但係現實，我真係一條碌撚，口啞啞咁。
依點我點改都改唔到。

不過，個一晚反而玩得好開心，阿明佢地都無介意我，雖然成日笑我毒毒地，但都唔理，照同我玩，之後玩Ocamp都玩得好開心，大家仲稱兄道弟，仲自封為中大四子，估唔到我咁毒....唔好話兄弟，朋友都無多個。
估唔到大學.....會有咁既得著，自此，我既人生之中多左三位好兄弟，就係阿明，阿龍同阿SAM。
我諗我大學生活應該唔會白過。

而婉澄都開始左自己圈子，佢都好唔得閒，玩OCAMP，上莊咩都做齊。
我地傾電話既數目愈黎愈少。

直到有一晚，婉澄唔知做咩事，終於忍唔住開我波。

『阿言，我好辛苦。
我唔知再點面對你。』

『做咩事?』

『我好鐘意你。』

表.....表白?婉澄同我表白?第一次有女仔同我表白，而且仲係一個幾得既女仔.....我應該點答佢?佢係咪講笑?

『咪玩啦。』
我都唔知點回應佢。

『我無玩，我真係鐘意左你，我知道我好荒謬。
我地又未見過面，點可以話鐘意?但我唔知，我只係知道我鐘意左你，我好想見你，但你成日都拒絕，係咪我好樣衰?你唔想見到我?』

『你點會樣衰......
.』

『咁係咩原因?』

我想講.....我真係好樣衰。
但我唔知點解講唔出口......

『你知唔知有人追我。』
婉澄說。

『下?』

『人地唔錯架，但我鐘意個個係你，不過我......
我唔知自己可以忍耐到幾耐，你明唔明?』

『......
.......
...』

『聽晚八點我會係旺角地鐵站C出口等你。
如果你唔出現，我地不如就算啦。』

『點解要逼我?』

『我逼你?你知唔知我好辛苦呀?我每晚都諗住一個我未見過既人，依幾個月黎，我鐘意左一個我未見過既人，你明唔明個種痛苦?』

『我......
......』

『聽晚見。』
說罷，婉澄就收左線。

我放低電話，成個人呆左。
估唔到婉澄真係鐘意左我，我依世人從來未試過有女仔向我表白，但我真係好怕，好怕婉澄見到我樣之後會有所改變，可能你會話，見左先算啦!可能婉澄接受呢?
但我做唔到......
我真係好差，以婉澄咁既條件，絕對可以有條件揀一班好過我男仔，婉澄唔係話有人追緊佢嗎?如果見面後，自然有比較......
我.....唉

個晚，我係床上不斷睇返以前同婉澄既SMS，個段時間真係好開心，當初我都諗住玩下，估唔到依刻，我自己都上左心，我鐘意左一個未見過面既人，我鐘意婉澄......
...

一路睇，我眼淚慢慢流下。
我好僧自己，好僧自己條件點解咁差.....好僧自己....好僧自己....

直到第二晚

我揀左一套我認為最好睇既衫，試下gel下頭，我想試下最後希望，希望可以執到好型咁出去見婉澄。
但我發覺愈執愈差，我本來就係差!我點執都係差......
我望一望鏡中既自己，不禁暗嘆......
.

望一望個鐘，已經7點。

我最後都出左去旺角，到左C出口。
我扮哂野拎住扮雜誌係到睇，一直等待婉澄出現。
個心一直都好緊張，心跳得好快，我直頭手汗都出埋，我完全想像唔到之後會發生咩事。

我更加仲未決定好見唔見婉澄......
我係袋到拎個鏡出黎照一照，執一執頭髮。
但.....我真係算吧啦?!
自卑既心態一直湧現，我將婉澄之前SEND比我既相入左落手提，我再拎黎睇，發覺真係好得，一個咁得既女仔點會睇上我?

突然，我見到有個女仔企左係C出口，而依個女仔正正就係婉澄。

遠處睇到真正既婉澄，果然同相一樣。
唔係.....仲更加靚。
相入面既婉澄比較稚氣，經過幾個月後，婉澄變得更加成熟，更有女人味，而且今日好明顯佢打扮過黎。

只見佢拎住手提係到禁，默默咁企係C出口等。

SMS鈴聲響起

婉澄:
我到左，你係邊?

望住婉澄，我仲更加無信心走埋去叫佢，我一直係遠處望住佢。
隨住時間既流逝，我開始冷靜落黎，我冷靜係因為我終於睇通左。
我係一個毒撚，我唔應該配得上婉澄，婉澄都唔會睇得起我。
就算婉澄睇得起我，同我一齊又點?佢會開心嗎?佢會幸福嗎?佢既朋友點睇佢?又點睇我依個男朋友?

以婉澄咁既條件，將來大把人追，我就日日處於欠缺安全感既日子，擔心有一日婉澄被人搶左去，擔心婉澄有一日突然間諗通左，諗通左點解當日會鐘意上我?

我有意無意地一直望住婉澄，袋入面既手提既SMS鈴聲不斷響起，雖然婉澄係遠處都有時望下我，但佢好快就轉左視線，咁代表佢打從心底都無諗過依個人就係我吧?

我係袋到拎出手提，忍痛打左幾隻字:『對唔住，我地以後唔會再聯絡吧。』

SEND出去後，婉澄拎起手提，睇左一陣後.....慢慢地收返手提落袋，慢慢咁行埋黎。

婉澄一直向住我既方向行埋黎.....一直行埋黎......
..一直行埋黎......
5米.....4米....3米.....2米......
1米.....

終於可以咁近距離望到婉澄，佢發現左我?佢知道我係阿言?

正當我開口想對婉澄講你好既時侯，婉澄慢慢咁係我身旁擦身而過。

我閉上眼，忍著眼淚，慢慢轉身。
望住婉澄既身影慢慢消失於人群中，輕輕說一句:『再見。』

**************************************************************************************

自己一個係沙角打邊爐真係未試過，頭先比范威咁大聲罵我個時，身旁既人都注意到，係咁望過黎，攪到我勁唔好意思。
我就去左埋單。

一路行一路諗返起頭先個情境，我完全唔明范威點解發咁大脾氣，但岩岩我見到佢個樣個時，真係感到佢有D可憐，佢講到眼都紅埋，好似屈左係個心好耐咁，自修既生活真係咁難捱?我同范威都無咩點嘈過交，攪到今晚咁，我都唔知點收科，講到底，自從放榜後，我都無咩點將范威放係心入面，係我忽略左佢。

『丫?』
當我清醒一下時，發覺自己都唔知行左去邊，一直漫無目的咁行。
個肚仲有D餓，見格離有間7仔就去左叮個波仔食下。

食緊個陣，Whatsapp聲突然響起。


阿靜:
你同阿威嘈過黎?

阿明:
你點知?

阿靜:
我地幫緊佢慶祝緊生日，佢黎個陣好灰，阿仁話你同佢嘈過黎

阿明:
咩你都會去班聚會咩?同埋原來你地一早幫佢慶祝......
岩岩我約左佢打邊爐，之後....唉

阿靜:
咁耐無見，我都想同佢地聚下，你地唔好咁啦

阿明:
睇黎你真係變得social左....唉.....我都唔想，佢突然咁發咁大脾氣我可以點?我都好難受，范威係我兄弟，但我....

阿靜:
其實佢都好慘，聽阿仁講，佢岩岩同女朋友分左手

阿明:
分手?唔係一直好地地咩?

阿靜:
唉你自己問佢

阿明:
我......
佢咁樣，我都唔敢搵佢

阿靜:
我地係新城市間元氣食緊壽司，你想黎就黎啦

望住盒叮飯，范威過住自修生活，又同女朋友分左手，佢一定好難受，好想搵佢傾下計。
但一諗起岩岩佢咁火.....我就唔想搵佢，唉!

不過，死就死啦。
范威係我兄弟，如果我再唔補救，我真係會無左依個兄弟。
於是我就將盒飯掉左，就去左搵范威。

當我黎到元氣門口時侯，個心跳得好快。
頂，好似一個默書零分要行去阿媽到比佢簽名一樣，又驚又淆。
阿靜見到我之後，都打左個眼色。
阿仁見到阿靜咁，就轉身望一望，都好驚訝望住我。

『阿明喎!』
某同學見到我大聲叫。

我擔粗粗咁行去范威格離講:『仲當我係兄弟既，就同我出黎。』

阿仁:『威，出去吧。』

范威就放低手上既筷子，就同阿仁跟左我出去。
我地行到去巴士總站格離既天橋旁。
阿仁又點起支煙，一路食一路望住外面。

『對唔住，頭先發你咁大脾氣。』
估唔到係范威開口先，接著佢就坐在係地下到。

我就行埋范威到，坐左係佢格離:『講對唔住既人應該係我，我真係無理到你感受。』

『唉，我真係好辛苦。
所以.....我都知我唔應該發你咁大脾氣，但我見到你真係好嬲，如果唔係我今日生日你會同我見我咩?我之前係Whatsapp搵你叫你出黎吹水，你又話唔得閒，又話係HALL到唔想出黎。
我知道今日班人同我慶祝個陣，你又話同我打邊爐，我就知道你根本同佢無交流過，我諗你唔單止無同我聯絡，你都同佢地無聯絡。』

『嗯......
.....』

范威依段說話又令我反思。
除左佢之外，我同佢其他同學都無聯繫，而且我諗起之前范威搵過我幾次，我都搵藉口推左。
講到底都係我衰。

『對唔住....』

除左講對唔住之外，我都唔知講咩好。

『算啦。
我希望你以後抽多D時間同我聚下就OK。
我都唔想攪撚到大家關係咁肉酸。』

『哈.....多謝。』
當我聽到范威講粗口時，唔知點解笑左，可能佢真係唔想大家關係變得差吧?

『喂!阿仁!比支煙黎。』
范威對住阿仁說。

『係呢，你最近點?』

『唉.....生不如死。
我之所以爆你大獲，都係我頂唔順。
係屋企，日日比屋企人"哦"讀書，出到街見到親戚，格離鄰居都要Dup低頭，廢時比佢地問你做咩唔洗返學。
女朋友又升到大學....我地....唉。』

『你.....仲未分手?』
因為我阿靜講佢好似分左手。

『同分手無咩分別，差唔多啦。』
范威一直頭DupDup望住地下。

『佢就算升左大學都可以Keep住關係架?佢好唔得閒?』

『當佢去ocamp果陣，我煩緊點入u。
當佢忙識新朋友果陣，我忙緊識一班一齊要入u既朋友。
當佢上莊、conday、宣傳莊果陣，我開始要溫書。
當佢趕paper果陣，我都唔知自己做緊乜。
當佢同d莊員嗌交果陣，我仲諗緊上莊係咪同中學搞學會一樣。
當佢要applyintern果陣，我仲諗緊如果又升唔到u點算。
未計如果佢係hall度識左d新朋友，晚晚一班人玩，我就自己一個係屋企上高登......
.』

范威講講下，已經眼濕濕講唔落去。

因為我升到大學關係，我好清楚佢女朋友所做既野，一路聽范威講，我一路幻想緊個對比畫面，當聽到范威話佢女朋友係大學到玩得好開心，而佢就自己一個係屋企上高登，個刻聽到我都心酸。
我又想諗起濕鳩才子篇潮文....咩ComeonJames個篇，不過都係廢事提。
突然間深感范威既感受，原來佢一直都過住非人生活，外憂內患。

阿仁:『佢變心咪分手囉，都唔知有咩咁傷心。
而且重點人地都未同你講分手。』

『你都唔明......
真係好驚有一日會變成James。』
原來范威都有睇過依篇潮文，果然係高登仔。

『到時先算啦，你依家要做既野就係多D同佢傾下電話，出下街。
將你既諗法講比佢聽，你唔講，佢點知?我覺得拍得拖就應該要坦白，如果是但一方收埋唔講係到自己亂諗，幾好關係都比你整死啦!係咪?』
我試圖安慰范威。

『當初係佢追我先，一直都係我食住佢。
估唔到依家變左佢食返住我。』
范威噴出一口煙。

『邊個食住邊個有咩所謂喎!』

范威笑笑口拍一拍我膊頭:『你未拍過拖，你唔明架啦!』

『挑!巴閉!』
不過見范威笑笑口，我估應該無咩野，可能佢吐左苦水之後，心情都好左好多。

『話時話，阿威，你係咪鐘意玩肛交?』
阿仁突然問范威。

『你講咩春呀!』
范威望住阿仁說。

『無呀，琴日係高登到有一個肛交Post，見到你留言話屌過屎忽，仲話好緊......
我仲睇左幾次個名，真係你黎。』

『哈哈哈哈哈哈哈哈!!!!!!!!!!!屌!!!!!!!!笑死我!!!!!!!!!』
我即時瘋狂大笑。

『仆街啦!我入去吹水鳩up之嘛!!』
范威都覺得好笑。

『哈哈哈哈哈哈哈哈!!!!』
我實在收唔到聲。

『屌!唔講!返入去食壽司。』
范威掉左支煙，踩息佢就走左。

阿仁就跑到范威佢面前，再轉身，做出一個除褲動作:『送個屎忽比你，當生日禮物。』

『屌你!!』
范威即時衝上去踢阿仁屎忽。

見到佢地咁，本來心情沉重既我，都好耐無笑得咁開心。
兄弟真係兄弟，無隔仇。

『等埋我呀!!』
我決定以後都要同佢地聯繫多D，唔會再令佢地係我圈子入面消失。

依一晚，真係好似坐過山車咁，心情大起大趺，同范威關係又係大起大趺，雖然好刺激，但希望唔會再感受多次。
係個聚會，見返好多同學仔，當晚既話題全部離不開中學既事，丫邊個邊個既柒事，丫邊個邊個老師結左婚呀!邊個邊個老師教得好差等等。
好似一個大人聚會咁，係到回憶當年。
但明明我地就係左畢業左幾個月既年青人，感覺都好特別。

返屋企個陣，得阿靜同我同一方向，所以阿靜同我一齊返去。

『我地係咪未試過夜晚出黎行?』
阿靜望住個天說。

『嗯，以前你都唔會出黎既。』
我都望住個天說。

『今晚過得好開心，聽返以前既野覺得好好笑。
突然間，有D後悔以前咁摺。』

『話左你啦，你實後悔。』

一路行既時侯，我同阿靜行得好埋，我隻手同佢隻手不時有點碰撞。
個刻既感覺令我有點心動，唔知阿靜有冇依個感覺呢?其實我都好耐無同阿靜單獨相處，係夜深既天色下，阿靜既白滑膚色顯得更加突出，而且今日阿靜仲束左一個我好鐘意既公主頭。
但當我望住阿靜既時侯，腦海就出現左阿風，其實我都唔知道佢同阿風關係點。

『係呢，你依家有冇拍拖呀?』

阿靜望一望我:『你呢?』

『我問你先!』

『無呀.....』

聽到依個答案，我內心充滿一陣歡喜。
睇黎阿風仲未得到手，不過阿靜諗緊咩?阿風照計應該追左佢大半年，仲未得手?以阿風個性格，應該唔會對一條女放咁多時間仲未得手呀?阿風無表白嗎?

『你個阿風冇追你咩?』

『你都未答我，你有冇拍拖?』
阿靜依然追住問。

『無呀，邊有人鐘意我。』

『可能有......
.你唔知姐。』
阿靜說得有D吞吞吐吐。

『如果有，你覺得係邊個?』

『我......
.點知姐，我又唔識你D朋友。』

『咁咪係囉!』

『聽日我學會攪左個比賽，象棋比賽，你黎參加呀。
可以即埸報名。』

『象棋比賽?咁中學雞架，邊有人黎玩。』

『咩喎!!就係知無咩人黎先叫你黎，你捉棋不嬲OK架，過黎嬴返個獎囉!』

諗下諗，聽日都無咩做，既然阿靜叫到，就去試下吧。

『好啦。
等我黎撐下埸吧。』

返到屋企，阿靜放低左一句:『得閒....搵下我啦。
拜拜!』

我正想轉身回答，阿靜就關左門，阿靜咁講會唔會有所暗示?丫....頂!唔記得問佢阿風有冇追佢，比佢扯開左話題。
第二日

『唔講啦，我要去比賽。』
我收恰一下文件就離開，因為答應左阿靜，我要去參加象棋比賽。

『你比咩賽呀?』
阿雪問。

『象棋呀，有興趣?』
我問。

『好呀，我黎睇你玩呀!』
阿雪就收恰文件同我一齊去。




『都無聽你講過你會參加依個比賽。』
一路行去，阿雪一路問。

『都係朋友叫我參加，你知啦!依D野邊有人係大學玩。』

點知，當我地去到比賽埸地，竟然比我想像中多人，至少都有三十幾人。
不過好多都係睇，都係撐DFriend而黎。

『喂!阿明!依到呀!快D黎登記。』
阿靜揮手叫我過去。

我同阿雪行埋去，我就係到填表。
阿靜望住阿雪，就問:『你係阿明個朋友呀?』





『下?係呀!我黎支持佢。』
阿雪突然比個陌生人問，一時之間比唔到咩反應。

『我係阿明既好好朋友，佢成日黎我屋企食飯，佢仲住我格離屋。』
阿靜似乎想向阿雪示威。
但點解咁做?

『丫...原來你地咁Friend!哈哈。
我係佢同學.....』

『填完!』
說罷，我交個表比阿靜，本來想聽多D阿靜同阿雪既對話，但都係算。
拿拿林登記比賽好過。
突然間我有一個念頭，不如利用阿雪去激下阿靜都好。

『坐係邊?』
我問阿靜。





『係最角落個到。』
阿靜指住身旁既方向。

我聽到後，就輕輕拉住阿雪一齊行過去。
再偷偷地望一望阿靜既眼神，佢一直都望住阿雪，似乎好似有D嬲。
哈!我目的達到。

當我坐低後，一直聽大會司儀宣佈比賽規則，分三局兩勝制，嬴左既一方先可以晉級，時間仲有一分鐘後開始。
我望住前面張空椅，可能參賽人數太少，隨時不戰而勝，咁仲好。
現埸氣氛開始沉重起來，本來好嘈既環境都開始靜落黎，始終捉棋係要求個氣氛要靜，各人都少出聲，靜靜咁等待比賽開始。

『有冇信心呀?』
阿雪細細聲係我耳邊問。

『當然有，不過今埸可能無人同我比賽!不戰而勝!哈!』

『哈!』

有阿雪企係我後面支持我，令我諗起一句"一個成功既男人背後一定有一位女士支持"
時間仲有十秒，睇黎我真係不戰而勝。
正當放鬆之際，有個人突然坐左係我面前。





依個人就係阿風。

『係你?』
我驚訝地說。

『Hello!估唔到第一埸對手就係你。』
阿風充滿信心地說，意思係咪想講我好易對付?

『比賽正式開始!!!!!大家加油!!!』
司儀大叫。

『我都估唔到你都會參加依類比賽。』
雖然比賽開始，現埸即時傳出無數既下棋聲音，但我同阿風仍然未開始。

『係阿靜叫我黎。
我見得閒，咪順便過黎玩下。』
阿風說。

說罷，阿靜就行埋黎:『咦?你地仲唔開始?』

望住阿靜企係阿風身旁，不禁令我有點生氣，學生會選莊仲有排先分勝負，既然有個機會打低阿風，我就要好好把握，我更加要係阿雪同阿靜面前親手打低阿風。





『我地開始吧。』
我充滿敵視眼光望住阿風。

『多多指教。』
阿風感受到我既殺氣，覺得好興奮。
因為佢正正同我諗法一樣，要係阿靜面前親自打低我。

比賽正式開始。

我情緒有點不穩定，而且仲好緊張，手汗都出埋。
原因係因為對手係阿風，佢個種鬆容不迫既態度令我感到好大壓逼感。
再望一望身旁既阿靜，點解佢會企係阿風格離，係因為阿雪係到嗎?定係其他原因?
我自問捉棋技術唔會差得去邊，雖然好耐無捉，但以阿風黎講，佢依個人點會捉開棋，讀書佢就佢叻，捉棋會夠我勁?

不過事情無我想像得咁簡單，阿風每一步都係殺著，而且好明顯佢一步都經過心思熟慮，可以見到佢既棋路已經預測到我將會點行，下一步又應該點行，佢根本唔係一個新手。
更加唔係但求玩玩下，佢根本就想嬴。

由於我情縮有D唔穩定，加上分心。
開局開得好差，雖然努力咁追返失地，但依然比阿風食住上，結果第一局我認輸了。

我握緊拳頭心諗:『激氣......
阿風係咪真係屈機?捉象棋姐，點解可以捉到咁勁。
我望一望佢，佢嬴左一局個種傲慢態度，就好似好輕而易舉咁嬴，仲係咁同阿靜講自己勁唔勁。
屌佢老味，睇少我?




依個比賽突然間對我黎講變得好大意義，之後我將會同佢憾莊選學會，好多人都將我同阿風比較，雖然表面睇我係輸哂，但唔代表我廢。
但只有係依個棋局上，我係同佢平起平坐，我地係對等。
既然係咁，我更加要爭氣，我要嬴。

第二局正式開始。

『阿明!你攪學生會攪成點?』
阿風突然問。

『......
.......
.......』

但我無回應佢，我專注地望住棋局每一隻棋，係到諗緊點樣佈局。

阿風見我咁專注，不禁微笑。

第二局我沉著應戰，每一步我都好小心咁行，情緒都開始穩定落黎，雙方都鬥得難分難解，手上既棋都開始所多餘無幾，開始進入膠著狀態。
突然間，見到阿風下棋時，我即時大叫:『飛將!食!我嬴左!!!』
我興奮得即刻大叫勝利，雖然好似小學雞咁，但嬴左個刻既情縮真係壓唔住。

『飛將?咩玩飛將既咩?』
阿風有點不明白。

『嗯，依埸比賽係可以飛將。
岩岩大會都宣佈左。』
阿靜解釋。





『哈!OKOK!我遲黎所以聽唔到宣佈!OK!我輸!』

雖然好似嬴得勝之不無咁，低最終總算險勝一局。
暫時比數係1比1。

我同阿風將會係第三局分勝負，由於其他人既比賽都結束，好多人都開始注意到我同阿風既對決，有部份人更認得出我地將會參選學生會，唔少人都話依埸係選學生會既前哨戰，突然之間，好多人都擁埋黎睇。
令到我更加大壓力。

由於身旁太多人留意既關係，我開局開得好差，有好多步都犯左好多錯誤，阿風依然佔左上風，食住上。
我將棋局上既兵將幻想成我既莊員，提醒佢地要爭氣，同時都幻想到阿風帶領住一班莊員慢慢攻擊我地。

雖然隱若聽到身旁既人話我輸梗，但我仍然扮哂充滿自信咁，正所謂輸人唔輸陣，我唔會輸!

我沉著應戰，冷靜自己。
但阿風實在太強勁，佢睇通整個局勢，而我來來去去都係個幾招，丫......
點解?點解我行棋行到好似有個模式?我係依局所捉既棋，同前兩局所行既棋路差唔多，根本就無變。
原來我不知不覺捉棋係行緊一個模式，只係因應阿風所捉既棋而改變左少少，我竟然去到第三局先知，但阿風......
.

『阿明，其實你覺唔覺得你棋路實在行得太明顯，一開始就想試下重炮將，之後就會想辨法放兩隻車出黎，但你過份依重雙車，重炮將依招唔Work，不但將自己既棋塞左係前面，而且你無好好利用雙馬進攻，一直放係後面。
估唔到你捉到第三局仲係咁。』
阿風邊望棋盤邊說。

我吞了吞口水，自知技不如人，第二局之所以嬴阿風都係靠運，如今整個局勢都比阿風睇透，我都無第二招去應付，一直任由阿風魚肉。

『阿明.....加油呀!』
阿雪輕輕拍我膊頭說。
但阿雪唔係好識點捉棋，佢根本唔知道盤棋我已經輸左，我既棋愈黎愈少，理論上我已經輸左。

我咬緊牙關仍然堅持落去，但係我知道自己已無勝算。

『丫……』

大獲，我行錯棋，唔小心突左個將軍出黎，阿風只有將隻馬行前就可以將死我，我就會輸。

『嘿。』
阿風微笑。
佢將隻馬示意行前，但望一望我後，又將隻馬放回原位，再行另一隻棋，點解佢咁做?

『想我將你軍?想就咁結束?無咁易，我要剥你光豬。』
阿風以一個敵視眼光望住我。

『你......
.』

我實在唔知點回應佢，正如佢所說，我真係好想快D結束盤棋。

『阿風，唔好哂時間啦。
你已經嬴左架啦。』
阿靜聽到阿風所說，覺得有點過火。

『得，叫阿明佢認輸囉。
我想親耳聽下阿明講"認輸"依兩隻字。』
阿風個態度突然轉哂，之前局數1比1個陣，阿風擔心可能會輸，所以態度一直客客氣氣，如今大局已定，阿風就想食住個勢，落井下石，打擊阿明自信，因為佢知道依個棋嬴輸唔重要，重要既係要帶出一個訊息比阿明知，佢係唔夠阿風鬥，包括之後落黎既學生會選舉。

『阿明，算啦，不如認輸啦。』
阿靜勸我說，因為佢覺得咁樣實在難堪，如其比阿風慢慢玩弄，倒不如聽阿風所講，認輸。

荒謬!!!荒謬!!!!!

我腦海不斷出現依兩隻詞，我從來都無諗過件事會發展成咁，琴日我都係答應阿靜既要求，我根本唔理會比賽輸嬴，諗住只係幫佢手撐下埸。
但估唔到如今發展到我同阿風既大戰，仲吸引左咁多人黎睇，阿雪同阿靜都係咁，好多人都係到.....好多人....好多人係到睇住......
點算......
我實在講唔出口，要我認輸根本無可能。

手上既棋慢慢比阿風一隻一隻咁食左去，我已經行到無野好行，不斷將D棋移左移右，係到等死咁。

身旁既人都開始竊竊私語，我隱若聽到佢地話:『攪咩呀?仲唔認輸既?係到哂時間。』

阿雪聽到現埸既人所講，加上我既棋愈黎愈少，盲既都知阿明輸緊，不禁說:『阿明......
不如算啦。』

連阿雪都咁講......
睇黎我真係無第二條路好行。
唯有死死氣咁認輸吧。

『我認......
..』

當我準備開口講認輸時。

阿風突然說:『我認輸。』

我抬頭望住阿風，驚訝地說:『咩話?』

在埸所有人都即時起哄:『嘩，做咩係佢認輸架?做馬架?』

『丫!我覺得我都係輸左!哈哈!恭喜你嬴左呀!阿明!』
阿風企起身係我面前拍手掌。

我一時之間比唔到反應阿風，現埸既人都起哄得令我有點亂。

『阿風你......』

阿靜問阿風。

『呵欠!再捉落去都哂時間，佢又唔認輸!佢咁想嬴，咪比佢嬴囉!哈哈』
阿風笑笑口同阿靜說，但故意將聲線提高黎比我聽到。

"拍"

我拍張枱對住阿風說:『你咁算係咩意思呀!!』

阿風轉身笑住應:『嬴左都咁嬲?哈哈!你真係怪。
你係咪想試下輸既感覺?下次選學生會個陣咪比你試下囉!』
說罷，阿風就揮揮手就走左。

身旁既人都開始散，大會見到我埸比賽完左，都宣佈晉級既人準備下一回合。

而我身旁只剩下阿靜同阿雪。
阿風係咁樣算點?我寧願比佢收皮都唔想佢咁樣做，算點呀?可憐我?在埸所有人都無一個人認同我係真正既勝利者.....

『走吧。』
我死死氣對住阿雪講。

『嗯......』

阿雪知我心情唔好，都無咩點講野，就跟住我行。

阿靜見到我想走，就行到我面前:『阿明，你晉左級架，你要捉埋落去架。』

『晉級?咩你真係覺得我嬴左咩?』

『我......
....』

阿靜知道阿明比阿風玩弄，內心好難受。
但佢咁問都係基於自己係大會既人，都係照規矩問下阿明。

『阿風真係屈機......
.』

說罷，我就同阿雪走左。

『阿明......
.』

阿靜望住阿明既身影，內心說不出的難受。

我同阿雪離開左校舍後，一直沉默著。
阿雪見到我咁，唯有安慰下我

『捉棋之嘛。
又唔係D咩事，我地係學生會嬴返佢一次咪得!我一定撐你架!!』
阿雪輕輕捉住我既手說。

阿雪隻手好溫柔，天氣已經夠凍，加上岩岩係阿風玩完，個人都灰到冷冷冰冰咁，突然間阿雪咁樣捉一捉我，突然有股溫柔由隻手到散佈全身每一度地方。

我對住個天唉左一聲之後，就望住阿雪:『你岩，捉棋之嘛。
下次係學生會先係真正既對決，到時嬴佢都未遲!』

『岩!我地要同心合力!打低佢!我本來唔識佢架!依家終於見識到佢個人有幾衰!都好明白點解你會退莊!!』
阿雪有點激氣，但佢激氣既樣唔知點解又有D好笑。

『喂喂!又話睇戲既?之前講講下好似無左件事咁，你記唔記得架?』
阿雪問，順便扯開話題講返D開心野。

『星期日呀嘛，我記得架。』

『哼!算你啦!』

Whatsapp提示聲響起。

阿靜:
阿明...你點呀?一陣完左個活動之後，我搵你好唔好?

『係呢?你返hall定點?我要返屋企先，一陣出去幫人補習。』
阿雪問。

我望一望阿靜既Msg，諗左一陣。
就同阿雪講:『我返hall，你行先吧。』

『OK!拜!有咩call我!撐你!』
阿雪遞起個大拇指比我後，就離開了。

拜別左阿雪之後，突然間感到好空虛，其實我唔係想返Hall，只係想等埋阿靜出黎，如果唔係我就陪阿雪返屋企仲好。

坐係路旁既長椅，天氣真係好凍，望望撻地，岩岩落完雨，吹起黎既風仲更加覺得有D濕濕地。
呆呆望住D同學仔係到行，呆呆住望住地下，真係好呆。
明明只係輸左一盤棋姐，好似輸左成副身家咁，攪咩呀......
不過個腦一諗起阿雪既支持，我又覺得無咩野，諗落好似仲賺左。

『阿明…..你點呀...』

阿靜喘住氣咁走埋黎。

『嘩.....你洗唔洗跑黎呀!?坐低先。』
望住咁心急既阿靜，睇落佢真係幾關心我。

阿靜吸了淡氣，慢慢定一定神，轉頭對我說:『我冇諗過件事會攪成咁......
Sorry。』

『算啦，又唔係D咩大事，捉棋姐。』

『你唔介意就好......
.』

『係呢......
點解阿風會黎既?』

『其實我咩人都會叫黎，因為我驚真係無咩人黎，所以咪叫多D人....撐下埸咁。』

『咁真係個天要注定我同阿風要鬥.....無計!哈!佢真係屈機!』

『......
......』

阿靜望住我個樣好似咁輕鬆，一時之間唔知講咩好，本來阿靜見到阿明個樣好似好灰咁，好擔心阿明，但依家見到阿明好似突然間無事咁。

兩個人坐埋一齊，但一直沉默住。

當我見到路邊一對對拍住拖既中大學生，突然覺得有點酸，葡萄吧?

『其實入到大學，真係好應該試下拍拖，你話係唔係?』
我對阿靜說。

『咁......
都要搵岩人先可以拍拖既......』

『岩.....不過阿風應該同你表白過，係咪?』
我將琴晚既問題再問一次。

『點解你係咁問阿風D野既?』

『除左佢咁明顯追你，仲有第二個?』

『佢係有表白，但我冇答應，我......
唉....我唔知。』
阿靜似乎有苦衷。
阿風依個人咁屈機，比個屈機男追，仲唔狗衝?仲可以惡到拒絕對方。
不過從依句睇到，加上阿靜吞吞吐吐，唔通阿靜真正鐘意既人係我?如果唔係仲有D咩理由令到阿靜唔揀阿風?

『唔知就算啦。
我轉過話題，黎近我同阿風參選學生會，你自己都有一票，到時你會投邊個?』
我覺得依句設定得唔錯，其實岩岩捉棋我就好想問阿靜究竟佢會支持邊個，我好想知道阿靜既想法。

『我會揀你。』
阿靜諗都唔諗就答左。

『你會揀我?』
我心入面係到暗爽緊，同時暗說一句"收皮啦阿風"。

『咁如果....你同佢叫我揀，我梗係揀你啦。
我話哂識左你咁耐，我同阿風只係識左半年左右咋。』

『多謝你既....神聖一票。』
雖然我好想阿靜揀我既原因係鐘意我，但我都知道阿靜唔會咁講，佢將揀我既原因推落"識我識得耐"，我又真係唔知佢真定假。
不過都好開心佢會揀我。

『你呢......
.頭先我見到個個女仔幾靚呀!仲一直陪住你......』

聽落阿靜好似呻醋咁，但見到阿靜呻醋個樣真係好可愛，同時間覺得有個女仔呻我醋個感覺真係好正。
自我感覺非常良好。

『佢係我同學，咁岩叫佢黎睇姐。』

『佢咁靚......
.又白......
隻腳又長，岩哂你啦。』

『你夠白啦，你夠岩我。』

『咁如果.....我同佢都參選學生會，你又有一票，你會揀邊個?』
阿靜用返我問題，再問我一次。

『我一定會揀你。』
我諗都無諗就答左。

丫......
..突然個腦閃左一閃，當阿靜咁問我既時侯，我個腦海第一個浮現既人就係阿靜，係因為我眼前個個係阿靜，我無意識咁自然會答阿靜，但如果阿雪問我，我可能會浮現既人係阿雪，而唔係阿靜，所答既答案都唔會係阿靜，即係我見邊個問，我就答邊個。
既然我有依個感覺，咁阿靜呢?阿靜揀我係唔係因為咁?定係我自己諗多左?

當阿靜聽到後，怕怕羞羞咁答:『多謝。』

『嗯......
..』

本來心情一直暗爽緊，突然間因為個條問題令我思緒有D亂，我仍然攪唔清阿靜既想法，我都攪唔清我地關係仲係點。

『係呢，阿明.....你發唔發覺一樣野。』

『咩?』

『就係我地....傾計個陣，你對我講既野愈黎愈冷淡，以前既你對住我，好多好多野講，但依家既你......
好似…..幾句幾句咁就算。』
阿靜似乎留意到我自己對佢唔同左。

『係咩......
.』

我沉住回應，我腦海係到浮現出過去半年所發生既事，令到我同阿靜之間既關係變得好快。

『以前我都唔出聲，靜靜咁聽你講野......
依家反而我講得仲多野過你。
你係咪有D事?』

原來阿靜覺得我變左，係因為發生左D事係我身上.....但我點講得出，我係因為你?

『都開始夜，我要返去買餸，你今晚......
黎唔黎我到食?』
阿靜見個氣氛好似變得好彊咁，唯有打圓埸。

我知道今日屋企人會係屋企，所以應該煮左飯，但依刻我又唔想返屋企。

『唔啦，我返Hall。』

『咁好啦，我希望你可以變返以前既阿明!嘻!』
阿靜輕輕拍一拍我。

而我望住阿靜，好想講一句:『我都好希望你可以變返以前既阿靜......』

但我講唔出口。

拜別左阿靜後，我獨自一個行返上Hall，路程好長，但我完全唔覺我累，反而一路行一路諗返岩岩同阿靜既對話。

事實上，我對阿靜係變左，係因為我鐘意左佢。

以前對住阿靜，我可以咩都講得出，咩都可以做，什至拎部相機係面前影佢對腳，仲可以偷偷地抽下佢水。
係因為我對阿靜無意思，當左佢係我既好朋友，一個由細玩到大既好朋友，我可以完全唔洗避忌。

但依家已經唔同左，我對住阿靜好有避忌，我每同佢講野，我都驚自己講錯說話，好驚係阿靜面前扣分，好驚會影響到我係阿靜心目中既地位，自此之後，我係佢面前就變得好龜縮，好內向，我係阿靜面前，我做唔返自己。
就好似佢係我心目中既女神咁，神聖不可侵犯，係佢面前我唔可以做出過份既行為同言語。

但既然我既行為已經反映出黎，即係代表我心中其實真係鐘意左阿靜。

唉，突然間覺得自己原來唔係咁Care阿雪，只係因為佢性格好，樣靚就想追，但完全唔係一個鐘意既心去對待佢。

過幾日就星期日，我約左阿雪去睇戲，一個只有我同佢既單獨約會，本來我想好好組織一下同佈署，但依一刻，我完全無咁既意欲去做。
唉，但我又想得到阿雪......
.不過......
.唉!我真係唔知自己想點。

返到Hall後，聽到門內傳出D呻吟聲，我就知我室友同佢女友做緊愛，我都唔記得左之前佢叫我唔好咁早返，我仲叫佢放心慢慢扑野，我唔會返Hall。
佢一定以為我唔返黎，慢慢同佢女友玩。

企係門外，聽住D微弱既呻吟聲，腦海既性幻想對像一諗就諗起阿雪，而唔係阿靜。
當我試下將性幻想轉向阿靜時侯，我突然腦海係有一個念頭:"STOP"。
我突然間覺得好有罪惡感，我點可以將阿靜當成性幻想對像?我做唔到。
但......
我又可以諗阿雪.....咁....姐係代表咩?
第二日

我同各位莊員一齊開會，分享返大家所做既政綱，要準備一黎政綱發佈會同埋準備制作宣傳單張派發，同時間都要準備一下點樣"哂莊"。
所謂既"哂莊"就係係中大校園內放置有關我地參選學生會既野，同埋我地莊員會係現埸宣傳同各位中大學生交流意見，目的就係讓更多中大學生可以見到我地。
另外，經過多次開會討論，我地決定唔會"嗌莊"，所謂既"嗌莊"就係一路大叫口號，以更多人聽到我地聲音同知道我地既野，但因考慮到會煩到其他人，最終決定唔會"嗌莊"。

經過多番時間修正同制定，政綱可分為
政綱─釋閣
政綱─(1)校政事務
政綱─(2)高等教育
政綱─(3)香港政治
政綱─(4)香港社會



政綱─(5)中國議題
政綱─(6)學生福利

『我地將會一月發佈同埋進行一連串參選事務工作，而二月就係我地正式既投票期，所以都係個句....下年既一月開始，我地將會好唔得閒，希望大家有個心理準備。』
我向各莊員說。

『我地"靜變"一定可以憾嬴阿風支"中連"!』
阿龍說。
我地內閣名就係靜變，主要係我改，想表達出希望阿靜可以變返以前既佢，但當然我無咁同大家講，只係求其作個意思係指中大應該以靜而變，不求急進，靜靜地作出改變，包括校政，學生福利等等。

『另外......
我地可能會洗好多錢，我地應該會over我地當初既預算，所以大家都好好準備金錢，隨時要比額外開支出黎。』

『唔係呀化......
要洗錢架?』
莊員開始有D微言。





『我地既對手財力雄厚，唔只印大量單張，仲派發紀念品，所以我地都需要洗多少少黎宣傳。』
我試解釋。

『唔係有得報數拎返錢咩?』
有莊員問。

『就係有都唔會係即時拎得返，而且我地係over左預算，可能拎唔返，格離支莊都係私人禁錢出黎。』

『咁佢玩哂啦!』

『大家冷靜D，我地選個陣唔係已經意識到對手好強，我地無咩勝算?又唔洗咁激心，而且就算佢地有錢去做更多既宣傳，我都唔覺得咁樣對學生會選情有幫助，參選唔係鬥洗多錢既。』





『民建聯年年攪蛇宴，都吸引好多票去支持佢地啦。』
有莊員說。

『咁我地中大學生唔會咁無腦既，我地只要打好份政綱就得，做好本份。』
我試說。

『唉!是但啦!』
莊員開始講D悔氣說話。

『我地唔可以未打先輸，我地一定要撐落去!』
阿龍大叫。

可惜各莊員都沒太大回應，氣氛比較沉靜，因為近來既Exam，Paper都折磨緊班莊員，見佢地咁唔得閒仲要研究份政綱，我都覺得好慘。
而我都無咩時間去溫書，所以我預左我成績會唔高分，但我都無悔，讀左十幾年書仲讀唔夠咩?眼看身邊既同學仔為左GPA(成績)而你鬥我鬥，大家都為左高分而自私，明明大家都係好朋友，但當一齊做Project時侯，就會我怨你唔做野，怨你能力唔夠，大家關係因為功課而惡化。

其實點解要咁?可能有人認為GPA就係金錢，將來exchange同搵工都係睇你GPA，什至有人覺得我地選學生會係多餘，上莊已經夠ON居，仲要上大莊。
哂錢，哂時間，燃燒GPA。
但大學其實係一個充滿機會，充滿資源去鍛練自己，增值自己，而唔係一味摺埋自己係到讀書。

咁樣就算你得到GPA，但你社交，人際關係，人生經歷都遠遠輸比人，出黎社會，你只係一個高分低能既人。
一諗依樣，就諗起我地師兄"中大碩士失業漢"。
佢就係一個經典例子。





不過GPA同ulife邊樣重要，依個問題一直都討論至今，無一個特定答案，如何選擇，基於個人。

而我就無悔參選學生會。
我一定會盡力去嬴依埸仗，打低阿風。

開完會後，阿雪又係因為要幫人補習而離開。
我就同阿龍佢地一齊食lunch吹下水。

『近排好多野做，我地依班人開始意氣消沉。』
阿Sam一路篤住杯檸茶一路說。

『唉......
....我都好煩。』
阿龍係到呻。

『你又煩咩呀?』
我問。

『咪阿May囉!我都唔知佢諗緊咩，之前用你個招問卷比佢填，佢單身，之後我就開始展開攻勢追佢啦，上次我地仲約埋一齊溫書，我地都幾sweet!但之後佢開始要攪莊務，聯絡就愈黎愈少。
唉!』

『原來你已經開始左攻勢啦?』





『唉!我好似太過急咁，你睇下我地對話。』
接著阿龍就比個Facebookinbox既對話比我地睇，從對話之中，阿May既回覆得好少同埋好短，反而阿龍講得仲多野，好明顯阿May唔係咁想理佢。

『你好似狗公咁!』
我說。

『屌!咁我地識架嘛!佢又成日唔應人，又應得慢!我咪急囉!』

『你咁樣擺到明想媾佢啦!會唔會嚇親人呀?』
阿Sam說。

『嚇親佢既話就唔會同我出黎一齊溫書啦，真係好開心sweet架!』
阿龍反駁說，因為佢覺得阿May唔係討厭佢。

『可能佢最近真係唔得閒呢，遲下放sembreak(放假)佢得閒咪再約佢地出黎玩囉。』
我說。

『唯有咁架.....唉!係喎!咁你呢?追阿雪追成點?』





『我琴日捉棋.....唉!唔講依個，總之阿雪一路都陪住我，好正!我愈睇愈覺得佢索!佢對腳...真係..嘩!但暫時都無咩進展。
黎近星期日約左佢睇戲，希望有D進展啦。』
我都唔知點講琴晚捉棋嬴定輸。

『聽你成日講阿雪，阿雪真係一個好女仔，你要加油呀!』
阿龍說。

『唉....其....實我最近都好...好煩。』
阿言吞吞吐吐說。

『妖!佢地就話煩媾女姐，你又煩咩呀?又媾女呀?』
阿Sam對住阿言說。

『我......
...都係無野。』
阿言似乎有野講想分享，但都係收埋入心入面。

『總之大家加油啦!又要上莊又要媾女又要讀書，雖然辛苦，但都算係回憶呀!』
阿Sam說。

『你又唔媾?』
我問。

『洗咩媾?我一早有女啦!』
阿Sam說。





『屌你!你幾時有女架!!冇聽你講既!』
阿龍說。

『挑!好多野你地都唔知啦!唔講咁多!我要上堂。』
阿Sam一口氣飲盡杯檸茶就走左。

『個死仔丫!又收埋密密食!』
阿龍說。

『阿Sam都得左，我同你都要努力加油!』
我對阿龍說。

『咁......
我呢?』
阿言加把口說。

我同阿龍異口同聲說:『你返屋企啦!』

阿言:『屌!』
星期六




因為多野做，所以留返係Hall而唔返屋企，準備開始做Paper時，室友突然問我:『喂!阿明!去唔去踢波?』

我諗左一陣，對上一次踢波係上次著左條超緊底褲個次，自此就無再踢波，既然最近無咩點做運動，就答應左一齊去踢波。

落到球埸，除左我室友外，一個都唔識，覺得無咩安全感，唯有唔出聲跟住踢下算。
但踢踢下先知人地係自私精黎，又唔傳波，又獨食，攪到我得個"追"字，無咩波比我上腳。
最近開始踢到燥燥地，心神不定仲整親傷腳。

『你無事呀嘛?你隻腳腫左起黎呀!』
室友關心地說。

『我唔踢啦!我返去先!你地繼續吧!』
唉，最近都唔知行咩衰運，好多事都不如意，踢個波都整親，聽日仲要約左阿雪睇電影。





『洗唔洗我扶你呀?』

『唔洗啦!小事黎姐!你地踢啦!』
說罷，我就一步一步咁柺下柺下咁行返Hall。

返到Hall到，真係頂唔順，痛到出汗，唯用有D冰水浸住，突然SMSMSG提示響起

阿雪
聽日幾點呀?

阿明




兩點旺角嘉禾睇!

阿雪
無問題!到時見!^^

阿明
^^

放低手提電話，雖然隻腳好鬼痛，但一諗起聽日約左阿雪就即時興奮，雖然我試過好多次同女仔出街既經驗，但都好期待同阿雪既約會，我知道我地唔可以就咁睇完電影就算，應該諗下仲有咩做，我就上下高登問，去旺角睇完電影仲有咩可以做!

上高登其實都係哂氣，大多數都係啪啪啪啪，其他意見都係好平凡。
諗落其實同阿雪約會都係中午，我諗唔會玩到夜晚食埋飯呀?都係聽日先算。

到左星期日。

我隻腳痛得好勁，腫左一舊野出黎，每用隻腳落地行一步，我就已經痛到叫奶媽，估唔到要約會既時侯先整件咁既野，難得約左阿雪出黎，我都唔想有咩特別改動，於是死忍出去。
沖過涼執正個人就正式出發，由Hall行到去火車站個段路簡直無左半條人命，我痛到出哂汗，一細步一細步咁行，仲要有斜路，令我真係一步一驚心。
時間都愈黎愈急。
唯有Sendsms比阿雪拖下佢時間。





阿明:
你係邊?

阿雪:
我仲幫補緊習=[仲未出發

阿明:
唔緊要!我都係去緊!慢慢!

原來阿雪都未出發，咁我就實第一個到，唔洗遲到。
始終要留一個好印象比阿雪。
其實之前都唔係咁著緊依次約會，但經過幾日既時間沖淡，阿靜既影像係我腦海入面慢慢淡出，反而依幾日見到阿雪又增加左我對佢既好感，慢慢又浮現返係我腦入面，所以依次約會我都幾著緊。

依次約會可以比到個印象阿雪，對女人黎講，第一個印象好重要，因為女人最鐘意好似D少女叫春小說咁，講感覺。
由於一直都係同阿雪做事合作多，但真正獨處時間好少，其實阿雪對我印象同了解唔係太深，今次就係一個好好既機會比佢認識下我，都係一個機會比我認識下阿雪。

到左旺角之後，望一望個鐘都已經一點半，阿雪應該趕緊黎，見到賣飛條隊多到到好似派米咁，唯有排定隊買飛，之後阿雪黎到就可以即刻入埸睇。





當我排緊既時侯，摸一摸個褲袋，屌!今次大獲，我竟然無帶錢出黎。
其實我有一個習慣，就係唔會拎銀包出街，更何況我係無銀包。
我次次出街只會拎八達通同身份證，再拎一舊錢出去。
今次我拎左前者，但無拎後者。
無錢買飛真係好樣衰，加上我岩岩係到大動作咁係褲袋搵錢，比人見到我之後走好似好樣衰，我仲要排係中間。

於是扮聽電話:『喂喂??咩呀??你到左係邊??好啦好啦我黎接你!』

扮哂野行出條隊，再Sendmsg比阿雪

阿明:
係邊?我見好多人排隊，可能趕唔切睇

阿雪:
駛唔駛睇遲一埸@@


阿明:




你OK?

阿雪:
哈哈我OK丫我今日好得閒你買邊埸都得

阿明:
下一埸係4點半依段時間去下街好嗎?

阿雪:
哈哈都好!不過好少同男仔行
我想掃街食野^^

當我睇到阿雪想話掃街食野時，姐係佢預左有下半埸同額外活動，但我無帶錢出黎，真係好樣衰。
今次真係好樣衰，約人出街連買飛都買唔到，唉，個一刻真係灰灰地。

阿明:




好呀一於咁話!

等左幾個字後，阿雪就到左。
佢第一句說問:『係呢，買左飛未?睇幾多點呀?』

我知道唔可以再遮掩，就死死氣話:『其實我....今日唔記得帶錢出黎...所以...』

點知阿雪即時笑笑話:『唔緊要啦!我出住先咪得!都係一樣姐!我地去排隊!』

個一刻望住阿雪有一種講唔出口既感覺，將我心底既灰一清就清走哂，原來阿雪一D都唔介意依D野。
而且仲無比面色我睇，依然笑笑口咁。

買左兩張飛之後，阿雪就話:『離下一埸仲有兩個半鐘，一於去掃街食野!哈哈!我好耐無試過啦!!』

雖然本來我應該好興奮咁和應下佢，但因為我知道自己無錢係身，所以都係含糊咁應下佢。

阿雪見到我咁就問:『你食左野未架?』

『我......
..』

『我請你食啦!哈哈!』
阿雪似乎知道我仲未食野，但因為無帶錢所以唔敢講，為左保住我面子，唔想令我難堪，就主動提出請我食野。

當阿雪咁講既時侯，我終於知道我眼前既係一個絕種好女仔，我諗就算我同佢拍拖，情人節去M記慶祝佢都無問題，去食日式放題而去西九龍明將到食，佢都應該無問題。
丫......
阿雪真係好好。

一路行既時侯，我隻腳真係好痛好痛，但阿雪既腳步好快，我傷左隻腳開始有D跟唔到，唯有大大步咁行。
去到旺角街頭，阿雪就買左好多小食，而且幫埋我買，我地兩個人好開心咁掃街食野，有時分甘同味，佢串左粒魚蛋我食，我就挨過頭埋去比佢喂我食，外人睇我地好似拍緊拖咁。

同阿雪兩個人一路掃街食野，一路傾計。
所傾既話題全部都係身邊既八掛野，而阿雪係咁問我之前所問既問題:

『究竟你有冇心上人姐?講黎聽下啦!哈哈!』
阿雪說。

『嘩!又無啦啦問依個!』

『想知丫嘛!係咪上次個個女仔呀!上次捉棋比賽個個!』
阿雪原來記得阿靜既存在。

『我地由細玩到大架!』

『車!咁姐係點!』

『姐係朋友囉!』
說罷，我就掉走手上既小食落垃圾桶。
阿雪都跟住掉埋，我地兩個又傾又講咁周圍行街。
其實我都好少同女仔去行街買衫，我全程真係得個跟字，但我從來都無介意，好多人話男人最僧就係陪女友買衫買鞋買東買西。
但我唔知點解佢地有咁既諗法，我覺得一齊行下街，陪下佢睇下，望下眼比下意見，見佢好開心咁試下衫個個樣都幾好丫，雖然真係幾消磨時間，但咁仲好!唔洗我諗節目計劃下一步點做，而阿雪係咁試衫既樣真係好得意，明明佢想要，但一望個價錢就即刻放低，再留意一下阿雪所行既鋪全部都係D平價鋪，入面既衫丫鞋丫裙丫全部唔過100蚊。

『唔試下行D大店鋪?』
我試問。

『唔啦，好貴架!我又無咩所謂，著咩都係咁架啦!哈哈!依D十幾蚊既衫都好好著架!』
阿雪好開心咁邊揀衫邊說。

依一刻又覺得阿雪好似發緊光咁，將男人夢寐以求既"女人"完完全全顯示哂出黎，名副其實既好女仔。

行左一段時間，先發覺我地就黎夠鐘睇電影，阿雪唯有話跑過去，但我隻腳......
..
為左唔想掃阿雪興，我就死頂一路跟住佢跑，但真係痛到仆街。

一路跑，阿雪一路笑住講:『估唔到我地最後都係咁趕....哈哈哈!』

望住佢既笑容，加上迎面吹來既風，令到佢既頭髮更飄逸，好靚。
到達戲院，我地就靜靜地睇電影，本來都無咩事發生，但阿雪突然捉住我隻手。

『阿明....覺唔覺得好凍呀?』
阿雪細細聲說。

『咁你慢慢用手吸走我既熱力啦!』
我細細地回應佢。

阿雪聽到後就笑左:『哈哈!衰人!唔好係到引我笑!』

睇完戲，阿雪去左廁所，但女廁既廁所長到成條隊咁，我靜靜咁係廁所出面等阿雪，望一望身旁，發覺全部都係男士係到等佢既伴侶，大家你眼望我望咁，好似就互相send緊一個msg"咦?你又等女呀?"

估唔到我都加入左成為等女一份子，個刻有好強大既滿足感。

等左一陣，阿雪就去完廁所出黎，對住係出面等左好耐既我，即刻表示歉意

『Sorryar!要你等咁耐，女廁不嬲都好多人排!』

『唔緊要，我地男仔屙尿係拉開褲鏈，屙尿，拉返褲鏈，之後就完。
所以好快!你地就唔同啦，除褲，屙尿，用紙巾清潔，著返條褲，再去洗手，梗係耐。』
我說。

『你講漏左一點喎!』
阿雪問。

『咩?』

『拉開褲鏈，屙尿，拉返褲鏈，之後就完?你地唔洗手?』

『岩!我地男仔係唔洗手!哈哈!』
說罷，我將我隻手故意觸摸一下阿雪。
阿雪即時彈開話:『咦!你講真架!?』

『哈哈哈!』
這一晚以一個輕鬆既對答完結左今晚既約會。

去到火車站，踏上火車。
阿雪係銀包到拎左五十蚊出黎。

『比你。』
阿雪拎起我隻手，再放係我手中。

『做咩比五十蚊我?』
我唔係咁明白。

『你無帶銀包出黎，廢事你一陣需要錢個陣無人幫到你。』

『唔洗啦，我都返屋企架啦。』

『袋住啦!咪當應急錢!你用唔著遲下先比返我。』
阿雪仍然堅持。
我唯有答應。

『岩先套電影都唔錯，不過個結局有D爛尾!』

『哈哈!都OK丫!我覺得都唔錯!』

『你份人無論咩事都咁易滿意。』

『咁唔好咩?哈哈!』

列車到左我要落既站，走前再問一問阿雪:『今晚玩得開唔開心?』

『開心呀!哈哈!』

『咁....我地仲會唔會有下次?』
我單刀直入。

『好呀!下次有好電影睇，到時再約出黎!』
阿雪微笑說。

『嗯!一於咁話!拜!』
拜別阿雪後，望住列車駛去，我握一握手上既五十蚊，不禁笑了。
這一晚很順利。

***********************************************************************************

第二日，同阿Sam，阿龍阿言佢地食lunch，照舊又係到討論大家最近既近況，好似每次都開會做一個賽後檢討咁。

『琴日我同阿雪出左街，佢真係正到呢......
慳家!唔港女!心地好!細心!屈哂機!。』

『嘩!有冇咁正呀!』
阿龍說。

『我琴日無帶銀包出黎，佢個樣完全無介意，仲出埋我個份又請我食野，走個陣驚我無錢用!借多五十蚊黎!你話依D女人邊到搵?』

『睇你個發姣樣，琴日一定好Happy啦!』
阿Sam說。

『梗係Happy!出一次街就已經知道阿雪比我想像中更好!』

『我地平時同佢除左開會做Project都唔知佢份人咁正，不過佢個樣同身材都夠殺食。』
阿龍說。

『係呢!依D女真係....正到爆!我追梗佢!』
我雙眼充滿曈景。

『你地其實....有冇第二D話題...成日都講女。』
阿言說。

阿Sam搭住阿言膊頭:『講女都係每日男人既話題，媾女都係男仔既消閒玩意，你媾過女未呀?』

『我梗係媾過啦!!!』
阿言說。

『WOWOWOW!媾邊個呀?女呢!icantseethatsir!!』

阿言諗左一陣，都係篤返杯檸茶:『無野啦。』

『挑!方佢唔係又媾D網上妹妹仔咩。』
阿Sam說。

『咪理佢!拿!總之黎緊我就同佢打好D關係，我諗住黎緊聖誕節就同佢表白!』

『唉!我都想有你咁好景!』
阿龍又呻佢同阿May既事。

『點呀，佢又唔覆你呀?』

『都係咁，成日對我又冷又熱咁，我都唔知佢想點。』

『小心你做佢隻兵呀!』
我說。

『唔撚係怪?我咩都無為佢做過野喎!』

『有時唔一定幫佢做野先做兵既!好似係!』

『唉!如果佢好似阿雪咁就好!』

『阿雪係獨一無二架啦!你個個阿May點都比唔上架啦!飲杯加油啦!』
睇黎我地幾個之中，我個勢係最好，天時地利人和我都有齊，加上阿雪對我完全無討厭既感覺，佢又無拍拖，生活咁Dry，我諗唔到有咩機會係唔得!

由於一直準備既宣傳單張終於印好，同埋宣傳莊既物資，細手舉牌都已經準備好，我地就分時間去中大每個學院地方，Canteen門口，校巴站前，種種唔同既地點，進行"哂莊"活動。
由於我地早前決定左唔"嗌莊"，所以我地靜靜地手握住細手舉牌，同埋派發宣傳單張，同學生打招呼，講解一下我地理念。

『阿明!你依套suit幾岩你著喎!』
阿雪對我說。

『聽師兄講，大學Dsuit一定要去旺角荷理活中心買，500蚊包哂一套，仲會度身定做，好過去”豬二千”!』
我地所有莊員都著哂Suit係到哂莊，我對上一次著Suit好似係中五謝師宴，我地班一致通過中7唔攪謝師宴，因為我地原校升，無必要再攪。
今日再著Suit感覺好似真係大個仔咁。

望一望阿雪，佢一身OL既裝扮，真係好好睇。
不過我覺得佢對黑絲麻麻地，阿雪雙腳不嬲都係好白，突然被一股黑色遮掩住，我真係麻麻地，都唔明D人點解咁鐘意黑絲。

『靜變?點解要選你呀?人地支莊好疊馬喎!』
突然有一位學生走黎問我地。

『你好，我係今次參選學生會既會長劉啟明，我地相信我地政綱係可以幫助中大學生爭取更大福利，同時希望可以改善一直以來中大校政既積弊，而且我地都會攪多D外務既事，希望可以代表中大去社會發出聲音。』

個位學生望一望我，然後說:『你地政綱係點我唔理，我係問你點解要選你呀?格離莊咁疊馬，又齊人!你睇下你地....得個幾個人企係到，人地又派紀念品!又有老鬼撐!你地咁寒酸!做咩選你呀?』

我望一望身邊既莊員，其實好多莊員都要上堂，同埋因為個人理由黎唔到，所以得返部份莊員係到。

『其實我覺得參選學生會唔係鬥人多既，我地政綱......
..』

『唉!同你講都哂氣，我話知你政綱係點!我唔理!我係問你點解要我選你呀!你答埋D九唔搭八既野!唉!唔講啦!』
接著，個位學生就走左。
而我只好無奈地接受。

『你點呀?阿明?』
阿雪問。

我突然間感到一陣失望，雖然都預左會發生咁既情境，但當真正面對時，原來係咁難受。

『我無野，我地繼續吧。』
我強顏歡笑地回應。

我行去阿龍到，問:『你打左比其他人未?叫佢地黎哂莊。』

『我打左啦，佢地個個都話唔得閒，又話要趕deadline交Paper!我都吹佢唔脹。』

『唉....激死。』

到左中午，我地轉戰去Canteen門口哂莊，雖然入冬，但中午時分天氣仲係好熱，我地又著左成套suit，真係熱到出哂汗。

當我地靜靜地企係到哂莊，突然聽到一股氣勢從背後湧埋黎，而且一股好有霸氣既聲音從後發出

"我地...係第四十屆香港中文大學學生會幹事會候選內閣!中連!請多多支持我地"

我地轉身一望，原來係阿風支莊黎左，佢地好有組織性，十多個莊員整齊地行，好似一隊軍隊列隊到埸咁，而且邊行邊叫口號，氣勢好強勁。
身旁仲有一班Helper邊派宣傳單張同紀念品，睇真D，原來係印有中連既File。

我地莊員見到咁，都感到強大壓逼感，我地幾丁友拍埋去真係得淡笑。
阿風似乎留意到我地，就行埋黎同我講:『咦?你地係到哂莊呀?真係似足你地個莊名，得個靜字!哈哈!攪咩呀?』

『我唔覺得叫到鬼殺咁嘈又係一件好好既事。』
我說。

『咁你不如叫遊行示威既人咪鬼叫啦!嗌莊係傳統文化!你唔試係你蠢。』

『傳統文化就要跟?』

『你唔好扮哂突出啦，以為玩突破玩另類就會嬴?我到依家都諗唔到你做咩可以出黎選，咩你覺得會嬴咩?』

『一日未選，一日都未分勝負。』

阿雪見到後，就拉開我:『我地唔好同依D人講咁多野。』

阿風就笑笑口講:『係囉!快D聽下D女人講啦!哈哈!』

『放手!』
我甩開阿雪隻手說。
我覺得依下好無面，於是叫其他莊員:『我地換個地方。』

『唔洗換啦，我地都唔想係到阻住D人入去買野食，我地咁多人就真係唔方便既，你地就唔同啦，幾丁友係到，阻得去邊!哈哈哈!』
說罷，阿風就繼續帶領班人一路叫口號，一路行。

"我地...係第四十屆香港中文大學學生會幹事會候選內閣!中連!請多多支持我地"

不知不覺間，我腦海竟然係咁出現依一句。

『點?我地仲洗唔洗轉地方?』
阿龍問。

『唔轉啦......
係到得。』
我望一望阿雪，頭先突然間被阿風激到燥燥地，大力甩開左阿雪隻手，於是我就行埋阿雪到。

『頭先.....對唔住。』

阿雪搖搖頭:『我明既，唔洗講對唔住!佢真係幾黑人僧。』

『我地支莊咁散，好似一班烏合之眾組埋一齊咁，我地莊員同莊員之間又無咩交流，你睇下今日，我地哂莊但都可以得幾丁友黎，人地就......
....』

我都開始灰灰地。

『我地當初唔係預左咁咩?我地要係咁既環境下要嬴!就算嬴唔到，我地都算係試過同努力過!』

我明白阿雪係想安慰我，但依D大道理我聽到都覺得煩，依D好聽既說話我明白，我都識講，但我依一刻真係聽唔入耳。

『喂喂!Sorry!!岩岩先落完堂!點呀?』
阿Sam跑黎。

『你套Suit呢?』
我望住阿Sam說。

『丫....今日我趕住出門，所以......』

阿Sam仲未講完，我就將手上既手舉牌掉去阿Sam到，然後說:『你係到舉，我去食飯。』

阿Sam見我咁大反應都有D驚訝。

『你係到企吧，我去睇下阿明。』
阿雪說罷，就跟住我行去Canteen。

『依支莊真係不知所謂，究竟佢地有冇心選?我真係睇唔到。』
我邊排隊買野食邊說。

『唔好咁啦，可能佢地真係好多野做呢。』

『多野做?唔通我地都唔多野做喎?我地已經走左堂黎哂莊，我地都放棄左好多野，佢地呢?』
我都講到有少少嬲。

『黎近都差唔多放假，我估情況會好好多。』

『黎近放假就死啦，到時邊有學生返黎?一月就係政綱發佈會!之後係質詢會!我地唔多D宣傳，根本無人知我地既支莊係點。』

『唉......
.我都唔知點算。』
阿雪似乎都開始灰心。

而我望住前面個食物價錢牌，個腦只係浮現阿風個種串咀樣，究竟我點先可以嬴到佢?

雖然莊務好多，但愈唔得閒愈多野做時，一到夜晚既時侯，內心就特別寂寞。
所以我開始係咁Sendmsg同阿雪傾計，同時每當我地好夜，接近凌晨二點時，我地見到對方仲上緊Facebook時，都會聊下對方傾計，陪住對方做Paper，陪住對方直至做完為止。
所以短短幾個月，我同阿雪關係變得幾親密。
有一日。

我地幾個男仔照舊食Lunch傾計，當作賽後報告。

『我都差唔多放棄咁濟，依條女我媾唔過。』
阿龍說。

『媾唔過定係媾唔到先?』
阿Sam串阿龍。

『你地真係廢，好似我咁，一直都順順利利!琴晚我同阿雪仲傾到凌晨三點幾!』




『你個死仔!日日都講到阿雪好似天上有，地下無!講到我對阿雪都心思思!不如我都去追佢!』
阿龍說。

『你要追我無所謂架!公平競爭!不過阿雪呢~同你就....哈哈!好有出入囉!我同佢既關係依家簡直就係完美!』
我自豪地說。

『巴屎閉啦你!』

『話時話，你都拖左好耐，你幾時得手呀?就放Sembreakla!』
阿Sam說。

『黎近聖誕節，我決定上啦!』





『你要表白?』
阿言說。

『無錯!依世仔都未試過親口表白，我覺得時機到啦!』
講講下，一提到表白都覺得自己有D緊張。
以前追女仔都未試過親口表白。

『你唔SMS表白?』
阿言問。

『所以話你毒撚就岩!表白用SMS?你玩呀?衰梗!』
阿Sam說。

『無錯啦!我Plan好啦!約佢去海邊!之後表明心跡!WOW!完美!』





『祝你好運啦!』
阿Sam說。

其實我都無Plan過，只係亂up一下，不過暫時我觀察所得，我同阿雪真係可以一齊，我諗唔到有咩理由可以唔得，街我地又出過，佢又唔討厭我，我地關係又好好，SMS又成日傾，連莊務都痴埋我做，其實大家都係差一句說話就一齊啦?係咪?

黎近聖誕節，我決定左要同阿雪表白。

由於Sembreak關係，我都無再返HALL，返返屋企住。
自自然然對多左阿靜，而且都成日去佢屋企食飯。
但感覺都係陌生左好多，總覺得返唔到以前個種關係同感覺。

『黎近聖誕節有咩做?』
阿靜邊洗碗邊問。

『無呀，年年都係咁過架啦，一大班人為出街而出街，唔出會比人當毒撚，出左又唔知做咩好，周圍行下打發下時間咁囉。』

『但一班人出去玩都幾開心呀。』

『年年都係個班人出，咩都玩過哂!仲有咩好做!係呢，咁你呢?』





『無呀，留係屋企囉!』

『阿風無約你咩?』
我問。

『你講到佢好似我男朋友咁，我唔係囉!同埋唔好成日將我同佢講埋一齊啦!』
阿靜似乎有D嬲。

『全世界都知佢鐘意你啦，聖誕節係食女既最佳時機，佢實做野架啦!

『點解聖誕節係食女既最佳時機?』
阿靜問。

『依D大時大節既氣氛最令人感到寂寞，最需要有另一伴係身邊，通常依個節日最岩拍拖，單身既人都好易接受對方。』
所以，基於依點，我選擇依個節日同阿雪表白。

『車......
咁你咪係個節日同你心上人表白囉!』





『哈哈哈!唔知架!你都係啦!咪咁毒啦!脆脆地答應阿風囉!人地又有錢!讀書又叻!捉棋又勁!完美條件呀!』

阿靜聽到後望一望我:『你唔係好憎阿風咩?』

『憎架!但為左你既幸福無計啦!唔通有個好男人係你面前，我叫唔好上就唔上咩!』

『但係我覺得阿風唔係咁岩我......
始終我同佢識左唔係好耐。』
阿靜似乎有點憂慮。

『喂!如果識得耐既話就結婚啦!依家拍拖之嘛!可以一路拍一路增進感情，認識對方架!』

『但如果拍左拖發覺唔岩咁點?』
阿靜問。

『Hey!!都唔知你驚咩!依家人地追你，你無野好輸架!最緊要唔好失身比佢呀!』

阿靜聽到後，個腦諗左一陣，有少少面紅地說:『失咩身呀.....核突。』





『女人既價值會升都會趺，升可以因為你既外表，內心性格而升，跌都可以因為你外表!但你知唔知有咩野會令到女人既價值趺到好似金融風暴咁呀?』

『係咩呀?』

『唔係處囉!你一唔係處!你既價值就無左一大半!你同你伴侶愈攪得多野!你既價值就慢慢~慢慢咁跌!跌到係個市埸上低哂價!對我地男人黎講!真係扣哂分!都唔會點珍惜!所以呀……你諗清楚先比人呀!』

『又係高登成日講D處女論!你鐘意個人定鐘意個處女膜?』

『男人係一個好自私既仆街!又要條女係處又要想攪野!係咁自私架啦!我鐘意個人自然鐘意埋佢個處架啦!突然間無左樣野比我鐘意!個心點都頂住頂住!』

『唔同你講依D!』
阿靜繼續專心洗碗。

望住阿靜，我都估唔到自己會講得出依堆說話，竟然會叫佢諗下阿風，不過都好既!唔試又點知岩唔岩。
加上我最近對阿雪既感覺愈黎愈強烈，慢慢將阿靜係我腦入面慢慢消除，既然係咁，我好應該以朋友既身份同阿靜講，搵下佢既幸福。





返到屋企，對於我從來無同人親口表白既經驗，唯有上下網問下人，同時都搵下一班網友傾下點表白!同埋覺得突然約人地出黎，講一句鐘意你，之後收皮既話真係幾柒!唔通要人地山長水遠黎聽你廢up一句，就返屋企?如果食埋飯，仲衰!叫人地點樣可以拒絕左你之後仲可以同你食飯?

於是我就開始計劃一下，點樣可以更加完美，更加有氣氛。

阿明:
阿雪!黎近一唔一齊去睇燈飾呀?

阿雪:
好呀^^!我地叫埋阿龍佢地丫

阿明:
我想同你兩個去

阿雪:
但多D人去開心點嘛!

阿明:
唉==

阿雪:
==做咩唉呀?


阿明:
總之就想同你兩個出黎啦

阿雪:
你係唔係有唔開心野要講呀?

我仲以為講到咁明顯，佢實以為我媾佢，但佢竟然Get到我係唔開心先搵佢出黎傾計，雖然唔係咁好，但依個係唯一可以有藉口叫佢出黎。

阿明:
唉!總之我有野想講

阿雪:
好啦好啦!我去啦!><唔好咁

阿明:
聽晚八點係尖沙咀海旁等!OK?

阿雪:
OK^^

雖然好似幾衰咁，但唔理啦!約到佢出黎就得!我個心突然有一股從來未試過緊張既心情湧上黎!媽呀!我大個仔啦!聽晚要表白啦!求神拜佛!一定要比我成功呀!

為左唔好咁單調，我通頂將我同阿雪所認識既經歷一一寫哂出黎，我先check阿雪同我係Facebook既成為朋友時間，再由M群認識到今日既經歷，我一一寫成一個故事，再去印出黎，再修正大小，終於比我製成一本書。

我再將本書加返唔同既主題，然後親手畫公仔表達個主題，例如《相識》，我就畫左幾隻火柴人，畫埋個對話圈，攪下gag咁!今次真係花左好多心思同誠意係到，咁大個仔從來都未試過咁認真去表白，仲要係親自表白，真係勁緊張。

我一直都同網友係到商討依件事，佢地就好似我既軍師一樣，一直比意見我，所以我不斷向佢地呻我真係好撚緊張，一諗起表白個個畫面我真係腳都軟埋，阿Sam講得岩，毒撚先會係sms表白，因為咁緊張咁尷尬既埸面，毒撚一定受唔住!

*********************************************************************************

終於到左聽晚，我好早就執正自己個look，實行以最完美既姿態去表白，電腦上既MSN不斷彈出，因為班人都知我係時侯夠鐘出門，令我諗起電車男咁，班網友係咁叫:"上呀!電車!"。
有左佢地支持，有左咁完善既計畫，我諗唔會衰。

阿雪:
我出左門啦^^

SMS提示響起，意味住我好快就要同阿雪見面，我琴晚訓覺前諗左好多，係到諗下阿雪成為左我女朋友之後，我既生活有咩大轉變?有左女朋友既生活又係咩感覺咩?如果失敗左，我同阿雪又會變成咩關係呢?我諗左好多好多種假設同結果，但既然都發展到咁，我唔應該再驚前驚後，我唔想後悔，加上新一年都黎，得左定衰左，我都想有個好開始。

我拎住本我精心炮製既"書"，放入袋後，暗暗地對自己說:『加油!』
就開門出發。

到達火車站時，我琴晚約左佢先係火車站見面，所以一直企係個7仔門前等，由於正值夜晚，加上聖誕節關係，真係超多人，人來人往，突然間令我感到有少少頭暈。
不過我明白頭暈唔係因為多人，而係我真係好撚緊張，我手汗都出埋，個心跳得好快好快，腳都軟埋，本來我聽到mp3，都頂唔順除低佢!隻眼一直望住個出閘口，口水都係咁狂吞，屌你老味，真係好撚緊張!我曾經有一刻念頭"不如算啦!我淆底"。

但既然堅持到依一刻，點都要繼續落去。
仆街!好緊張呀!

突然間，阿雪以一身好靚好靚既打扮從閘口出現，佢係遠處見到我後帶以微笑回禮，佢上身著左件乾濕褸，一條頸巾，加上著上一對黑絲，好靚咁樣行埋黎。
好明顯佢今晚真係打扮過黎，我吞一吞口水，因為佢行緊埋黎。

『哈哈!等左好耐呀?』
阿雪一句甜蜜既聲線打開左我今晚所計劃既序幕。

『唔係丫!岩岩到之嘛!』

『係呢.....咁…….依家去邊呀?』
阿雪問。

我吞一吞口水，然後說:『咳咳…...首先今晚我就計劃好哂個行程，但依個計劃順唔順利進行，同埋成唔成功，就取決於你。
如果唔係，今晚好快就會完。』

『哈哈!!!咩計劃呀?好呀!黎啦!』

『首先…...你伸出一隻手出黎先，但記住!當你伸出一隻手出黎個陣，個計劃就正式開始，所以你可以唔伸....』

我講都未講完，阿雪就伸左隻手出黎:『快D啦!哈哈!』

聽到阿雪咁講，我即刻伸出一隻手，十指緊扣地拖住阿雪走。
阿雪見到我咁既行為好驚訝，於是笑問

『哈哈!你攪咩呀?』

我轉頭用手指放係咀出面:『殊.....!計劃開始左!』

『哈哈!好好好!』

由火車站行去海旁係有一段既路程，而我就一直拖住阿雪隻手慢慢咁帶佢行去海旁，個腦一直係空白，好似所有野都黎得好急，但我心入面就係到暗爽緊。
阿雪隻手好細，好滑，係咁凍既天氣下，原來拖手仔係一件最溫暖既事，佢既體溫從佢隻手傳去我手到，再傳送到身體每一個地方，真係好溫暖。
我都係第一次拖女仔隻手拖咁耐。

一路上，我有時見多人，就會大力拉阿雪埋黎，有時侯紅綠燈就會停低，而阿雪都會笑問我做咩事，又話我手汗好多，我都笑笑口回應:『唔好問住!』

一路上，街上都好多對情侶，而我同阿雪係到行，就好似加入埋一群咁，原來拍拖真係好好feel，真係好Sweet，感覺好正。
特別我拖住阿雪，阿雪今晚打扮吸引到身旁既人都會望一望佢，我可以感受到身旁既人對我個種葡萄心態，係呀!阿雪係我女朋友!唔好提子我!

行到海旁，我慢慢放開手，然後一直望住個海。
心入面緊張到仆街，而阿雪都問:『下?完左啦?之後點呀?』

『之後......
就有說話想同你講。
有樣野屈左我心入面好耐好耐，好辛苦，好想講出黎。』

阿雪見我心情突然沉重，於是問:『如果有咩唔開心既野，可以同我講架!』

『係開學個陣時，有一個女仔我見到佢既時侯，就已經好留意佢，估唔到會同佢Ocamp同一組，估唔到佢會成為我既同學。
佢心地好好，性格好好，個人又靚，簡直就係一個優質股票。
佢好吸引我，但我怕佢唔會接受我，於是依幾個月黎，我同佢出過街，一齊玩，每一日都SMS對方，什至一齊做功課，一齊上莊......
依段時間我地都好開心，我好想佢永遠都係我身邊，好想…….好想佢成為我既女朋友。』

我轉身向住阿雪認真說一句:『我所講既女仔......
就係你。
我鐘意你。』

今年二十一歲既我，第一次咁認真面對一個自己鐘意既人，講出一句發自內心，真誠既說話。
當我由口中講出"我鐘意你"既時侯，時間好似停止左咁，氣氛突然間變得沉靜，靜得可以聽到自己既心跳聲，全身由本來既緊張，慢慢放鬆起黎，一直等待對方既回覆。

阿雪聽到我表白後，面色一沉，本來雙手掂住海旁邊既欄杆，慢慢放開雙手，腳步後移數步。
當我見到佢有咁既反應時，我大概已經知道答案。

『如果....如果...我知道你會講依D野既......
我一定唔會出黎......』

阿雪慢慢說出。

『阿雪......
.』

睇到阿雪既臉色，大概我既說話已經傷左阿雪既心，我好似呃左佢出黎咁。
但我個一刻其實對阿雪既反應有點不太明白，唔通佢完全無諗過我咩?

『我......
要走......』

阿雪轉身便走。

『唔....唔好!阿雪!你聽我講!』
我上去拉住阿雪隻手，阿雪即時嚇得退後數步，而且雙手推出，好似要同我劃出一定既距離，唔想再同我有任何身體接觸。

見到阿雪咁，我好心痛，真係好心痛，佢咁既反應好明顯.....好明顯......
...佢怕左我。

『你......
做咩呀?阿雪。』

『如果....如果...我知道你會講依D野既......
我一定唔會出黎......
...如果...我知道你會講依D野既......
我一定唔會出黎......
..』

阿雪不斷重覆依兩句說話，佢既反應嚇怕左我，同時令我感到好無奈。

『阿雪呀......
唔通你對我一D感覺都無咩?』

阿雪不斷搖頭，眼淚開始流下，面對咁樣既阿雪，我更覺無奈。

『點解呀......
.點解你講依D野呀.....』

阿雪喊了，佢雙眼變得好紅，聲音開始沙啞。

『我......
..鐘意你，所以......
所以我咪同你講囉。』
我發現我聲音都開始變得沙啞，雙眼好熱，好熱......
.

『你......
.知唔知講左依D野，會返唔到轉頭架!!!!』

『我唔明呀!!!』

『你明呀!你明呀!!』
阿雪不斷雙手打我的胸前，我既視線開始被淚水弄得模糊，但近距離可以睇到，阿雪既頸巾已經被眼淚所弄濕。

『唔通你對我一D感覺都無咩?我一定會好好咁對你，一定專一咁對你......』

個一刻，我已經唔知自己講緊咩，個一刻，我腦海浮現緊咩出黎，我就講咩出黎，完全無經過大腦既思考。

阿雪再一次搖頭，然後說出一句，令我永遠記得既一句，永遠....永遠都記得既一句。
一句對我今生今世都好大影響既一句。

『我知你好好，你係一個好好…….好好既男仔，不過......
.不過我唔可以因為你既好而同你起埋一齊。
如果對方係一個衰人，就算幾壞都好，只要有感覺，我都會同佢起埋一齊。』

由細到大，阿媽就一直教我，做男人，一定要對自己老婆好好，要做一個好男人!要專一!要鍚佢!要比幸福佢!唔好比佢傷心，唔好做出一D傷害大家既事，一定一定要鍚對方。
自細一直都阿媽灌輸依種價值觀，而我一直都聽阿媽講，要做一個好男人。
但原來......
.係感情上，好男人唔係輸比壞男人，而係輸比感覺。

我聽到阿雪講依句說話後，我呆左，我真係呆左。
自己一直堅持住既價值觀，就比阿雪一句說話狠狠咁打破左。
而我......
更加估唔到阿雪係一個依感覺去鐘意人，係學校我成日聽到阿雪讚我好好人，話邊個做我女朋友一定好幸福，令我覺得阿雪係會鐘意一個好男人，但原來唔係。

聽到阿雪依說話後，我苦笑了，輕輕說出:『估唔到你會派好人卡比我。』

『我唔係呀.....我唔係要派卡呀.....我真心講架.....唉.....』

阿雪喊到講唔到落去，一直係我面前喊.....喊.....喊。
但我唔明阿雪究竟點解會喊，佢喊係為左咩?佢係為我而喊嗎?

『我知你一定唔會再搵我......
我....好驚....我真係好驚我地做唔到朋友....我真係好驚呀...點解你要講呀!』

原來阿雪擔心.....係擔心我唔會再理佢，擔心我地之間既關係到此為止，擔心會失去左我依個朋友。

劉啟明，你既角色係咪永遠只係適合做人好朋友，而唔係做人男朋友?
劉啟明，識得哄女仔開心，咁又點?你只係一個識得哄女仔開心既好朋友。
劉啟明，講到底，你都係無資格鐘意人。
劉啟明，你既自信係邊到黎?哄人開心?引人笑?定係同你出街就當左人地鐘意你?
劉啟明，你以為每日同你sendmsg就代表佢對你有好感嗎?

劉啟明......
你真係好失敗。

依一刻，我崩潰了。
我眼淚不斷湧出，一發不可收恰。
我真係好失敗......
真係好失敗。

我慢慢退後數步，慢慢轉身對住個海，呆呆地企著。
過左一陣，阿雪企係我格離，一直望住個海。
我地兩個一直無出聲咁望住個海，除左聽到海浪之外，仲聽到我地索鼻水既聲音。

突然間，我醒起我袋入面，有一個我自製既書，個腦浮現一個想法。

我係袋拎出本書後說:『依本書....係我整，係記錄哂我同你既經歷，對話......
同埋我既心底話，本書有一部份我無寫，個部份就係結局......
.我諗依家唔洗再寫個結局。』

我轉身望一望，慢慢地行去垃圾桶。
阿雪見我咁既反應，好明顯知我想掉左佢。

我掉左本書落垃圾桶後，阿雪即時推開我，然後係垃圾桶搵我本書。

我推開阿雪:『你做咩野呀!』

『行開呀!!』
阿雪又推開我，含住淚一直係垃圾桶到搵。
終於比佢搵到。

『比返我......』

我對阿雪說。

但阿雪將本書緊緊地攬住，唔肯比返我。

『點解.....點解你要Keep住本書?』

阿雪無出聲，一直緊緊咁攬住本書。
我無奈，我行返去海旁欄杆，望住個海。
阿雪靜靜地，企係我格離。
再一次沉默地望住海。

大概過一小時。

大家都已經冷靜落去，眼淚都流乾了。
我望一望阿雪，佢攬得本書好緊....好緊，岩岩喊既樣好可愛，好似一個BB女，驚左人地搶佢玩具一樣，緊緊咁攬住係身邊，唔比其他人搶去。

『我知你唔會再理我。
但我唔想無左你，我唔係要收兵，我只係唔想無左你依個好朋友。』
阿雪終於講野。

『但你知唔知......
.我好難再面對你。』

『我知呀......
所以我就好驚會咁呀.....』

『對唔住......
.』

過左一陣，望望時間，其實已經好夜，我地咩都無食，阿雪覺得好肚餓，但好可惜，我陪唔到佢去食野。

『依家點......
.』

阿雪問。

『我想......
係到多一陣。』

『咁......
我返屋企先。』

『我送你。』

『嗯。』

我地兩個一直都沉默住，一直慢慢行去火車站，一個鐘之前，我同阿雪係好開心咁拖住手行黎，一個鐘之後，我同阿雪竟然分開行，而且沉默住。
我唔知道我以後點面對阿雪，我都好明白阿雪既擔心，佢好清楚我份人，佢好清楚.....我為左要忘記佢，一定唔會再理佢，而且.....一定唔會好似之前咁樣對佢。

『我送到依到。』
到左火車站，我望住阿雪，佢成身都震緊，但我無問咩原因。

『你走先。』
阿雪說。

『唔得，你走先。』

『我唔想你望我走呀!』
阿雪突然激動起來，眼淚再一次流下。

『唔得，你要走先。』
我唔知點解突然堅持住依樣野。

『我求下你...阿明...我真係唔想你望我走呀....求下你呀....好唔好呀......』

『阿雪......
.我地真係無可能?』

『阿明呀......
.』

『真係一D感覺都無咩?』

『......
...』

阿雪又搖頭。

我心死了，睇黎阿雪真係唔鐘意我，既然係咁，我都唔再逼佢。
慢慢轉身走......
慢慢走...慢慢走...一直頭也不回地走.....行到一半路，我仲期待好似電影情節咁，阿雪追上黎，但當我忍唔住轉身一望。

咩人都無。

我坐係路邊既椅子，呆呆地望住一對對情侶係我面前走過。

Sms提示響起:

阿雪:
其實我頭先最想講既係多謝，對唔住。
我唔知點解連一句多謝都唔敢當面講....你應該唔會想覆我，唔好覆我喇

阿雪:
你係一個好好既男仔，我知你一定會對女朋友好好，但感覺既野好難講，如果只係因為你好而同你一齊，咁對你唔好......
.....

阿雪再一次提起個一句令我刻骨銘心既說話，我關上手提。
慢慢放入褲袋。
唔理旁人點樣睇我....

狠狠地哭了。

『先生!可唔可以幫我地影張相呀?』

我抬頭一望，原來係一對情侶想幫我幫佢地影相，因為佢身後有一堆好靚既燈飾。
當個男仔睇到我雙眼通紅，仲隱若見到我岩岩流既眼淚痕跡，個樣有點驚訝。

我望一望佢身後既女仔，帶以微笑，似乎好期待我幫佢地影相咁。
我就答應了。

『嗯。
我幫你地影。』

『丫....唔該哂!禁依個制就可以影!』
個男仔教導我點用佢部數碼相機。
說罷，就轉身行去佢女友到，攬埋一齊等影相。

當我望見數碼相機螢幕上既佢地，望到佢地身後既燈飾，我先醒覺原來今日係聖誕節。
我掛住計劃表白，好似無視左今日係聖誕節，估唔到我聖誕節會落得如此下埸，表白失敗，仲要幫情侶影相。

『笑下....OK!不如再黎多張!』
我用心幫佢地影相，既然我得唔到阿雪，都想其他情侶可以開開心心咁渡過聖誕節。

拜別左對情侶後，望住佢地背影不禁暗嘆了。
我拎部Mp3出黎，不斷係咁搵D慘情既歌可以代表我依一刻既感受，最好有幾慘得幾慘，有幾傷心得咁傷心，好想好想試多次心碎既感覺，夜晚聖誕節街道上，聽住D慘情歌，不知不覺令我有種好正既感覺，我竟然不知不覺享受依一刻心碎既感覺......

返到屋企門口，不自覺留意阿靜會唔會出左街，定係留係屋企?當日我仲叫佢揀阿風，唔知佢點諗呢?
阿雪無左，阿靜又......
.唉

攤係床上，呆呆望住天花板，腦海不斷浮現出岩岩表白既情境，開始冷靜分析一下我失敗原因係邊?
但我答唔出，如果佢話有心上人或者有男朋友我都可以接受，但如果咩都無既時侯，點解唔可以試下大家開始下呢?我係咪真係差到連一個機會都唔應該有?我係咪真係咁差......
.
一星期後

起身梳洗時，望望鏡中既我，臉無血色，一股頹氣包圍住我。
雖然放緊假，但今日為左黎近政綱發佈會同質詢日，我要返中大同班莊員開會，意味住我會見到阿雪。
當我諗到依到時侯，我內心突然一種刺痛同一種尷尬感覺，我唔想再面對阿雪，我唔知應該點面對佢，我好似係佢面前消失，好想大家忘記當日既事......

但我仍然都要面對佢。

一路返中大，個心一路都戰戰兢兢咁，好怕見到阿雪，真係好怕。
唉，我愈黎愈後悔同阿雪表白，真係好後悔，但係我唔表白，我根本唔知阿雪對我一D感覺都無，但我表白.....唉

入到會議室，望一望莊員，見到阿雪仲未返，即時舒了一口氣。
我坐低後，一直發呆。




『喂!個樣咁頹既?』
阿龍說。

『下?』

『我話你呀!係咪放假放到頹左呀?你咁樣點選學生會呀?』

依一刻，覺得阿龍既說話令我有一種諗法，我開始頹....開始頹......
如果阿雪知道我頹既時侯，自然會聯想到我係因為被佢拒絕而意志下沉，好想係佢面前自暴自棄，令到阿雪佢擔心我，覺得好對我唔住咁，覺得我今時今日咁頹係因為佢......
...

依一刻，依個卑鄙既想法一直充斥住我腦海，我要令阿雪難受，我要令佢唔舒服，我咁樣係佢一手造成。





『係呢!你唔係話要同阿雪表白咩?點呀?』
阿Sam問。

我實在無勇氣同佢地講當晚既事:『無呀!諗諗下都係算，唔表白啦!都係專心D攪好支莊算。』

『突然間咁睇得開?』

『嗯。』
我開始冷淡起來，不斷假裝扮打喊路，好似好頹咁，更覺得好似好討厭開會同留係到。

過左一陣，阿雪到左。
好明顯，佢既視線仍然停留係我到，但我無望到佢，我反而好頹咁，用手托住個頭，成班莊員都覺得我今日真係唔同左。





『呵欠......
....大家.....大家開始。』
我低沉地說。

『喂喂....今日個會議程序係你寫架喎!我地要傾D咩?』
阿Sam細細聲對我說。

『會議程序??丫....我唔記得寫呀.....不如你hold會啦!』
我故意調高聲線，令全埸莊員都知我無寫會議程序，莊員們聽到後更覺驚訝，係到細細聲說:『今日阿明咩事呀?』

佢地愈咁樣，我就愈開心。
因為我望到阿雪個樣已經開始擔憂緊我。
我既目的都達到。

『我鬼知你今日要傾咩......』

阿Sam說。

『不如咁啦!黎緊有個政綱發佈會，到時會開放比所有中大學生問我地問題係關於返政綱既野，我地一定要對自己政綱好清楚先得，所以希望大家返去要記熟佢。』
阿雪打破冷埸，主動地說。

『無錯，同埋我地都要熟格離莊既政綱，同埋有心理準備會比人插我地。』
阿龍說。

『阿明!我地份政綱修正左未?之前我地比哂你改。』
莊員問。





我聽到莊員咁問，仍然故意聽唔到，係到把玩緊支原子筆。

『阿明!』

『......
.......
...』

『阿明呀!』
阿Sam拍一拍我。

『下?咩事?』

莊員們即時:『嘖.....有冇聽野架，攪咩呀。』

『我地問緊你我地既政綱你改成點?』
阿雪問我。





我望住阿雪，個心跳得好快，好快。
我見到佢眼神，一個擔憂既眼神。
當我望住佢既時侯，我即時諗起當晚既事，個心有一種刺痛。
我將視線轉移其他莊員:『丫.....返到屋企先Send比你地。』
說罷，我又把玩手上既原子筆。

『咁......
我地傾下我地要準備D咩，同埋黎緊去邊到哂莊同決定再要印幾多張宣傳單張去派。』
阿雪說。

『今次我希望大家都可以準時同一定一齊哂莊，因為我地一直都好少齊人。
黎近開學既....星期二，大家上午九點半係校巴站對出個到哂莊好嗎?』
阿龍問。

『OK!開Sem無咁多野做，我地OK!』
莊員說。

『我都應該OK!』
阿Sam說。

當大家都以為可以齊人時，我卻說出一句:『個日我唔得閒，你地加油，我後join。』

『你有咩做呀?』
阿龍似乎受夠我今日既態度，開始有點火。

『有咩做唔洗同你地交代呀?』





正當阿龍想反擊我時，阿雪卻說出:『OK!姐係得阿明唔得閒，咁我地照舊係校巴對出到哂莊吧。』

聽到阿雪咁講，個心突然好唔順，竟然咁順攤就算，係咪無左我都OK?點解唔再堅持問下我，求下我返黎一齊哂莊?

『咁我地再傾下印幾多宣傳單張吧。』
阿雪再說。

整個會議我都無出聲，大家都知我今日好唔同，都無要求我發言，所以我全程拎住手提係到玩Game，完全無參加討論，當要求共識時，我都係以"嗯""OK""是但啦"咁樣回應，佢地都無可奈何地接受。

散會時，我地約好一齊出去唱K輕鬆下，一路上我都有同阿Sam佢地玩。

『真架!!個套野堅好睇!你去風行網打禁閉島就有得睇!』
我說。

『我今晚返去睇下先!』
阿Sam說。





『喂!講緊咩呀?有咩好睇呀?』
阿雪笑笑口問我地。

『阿明話佢睇左套野好好睇，叫我去睇姐。』
阿Sam說。

阿雪聽到後就笑笑口問我:『係?套野叫咩名呀?』

但我無理佢，仲大叫:『喂!阿言!今晚去唔去踢波!』
說罷，我就行去阿言到。

『你同阿明攪咩呀?』
阿Sam似乎睇得出我同阿雪應該發生左問題。

『無呀!我地無野呀!哈......』

阿雪無奈地苦笑。

當到K房後，各莊員都好High咁係咁點歌唱，係咁傾計，係咁玩下房入面既電腦。
而我就靜靜地坐埋一角睇住佢地玩。
各人都無理到我，只係有時拎野食時問下我要唔要拎埋，或者問我唱唔唱，我都一一拒絕。

『喂!阿雪!聽講你唱歌好好聽喎!整返首黎啦!』
阿Sam用咪說，全埸人都起哄要求阿雪唱歌。

阿雪有D唔好意思，笑說:『哈哈!我唱歌好難聽架!唔好叫我唱啦!』

『扮咩呀!唱歌!唱歌!唱歌!』
全埸人都好有節奏咁叫阿雪唱歌。

阿雪就笑說:『叫阿明丫!阿明唱歌都好好聽架!叫佢唱啦!』

突然間，阿雪將各人既注意力都放係我身上，各人都望一望我，都唔知點回應阿雪，因為佢地知道我今日好唔同。
但阿雪仍然堅持，笑笑口坐我格離，遞支咪比我:『不如我地一齊合唱啦!』

我冷冷地回應:『你想唱你咪自己唱啦。』

『你陪我丫!』

『唔唱呀!』
說罷，我企起身說去廁所。

阿雪見到我咁，都低著頭呆呆坐埋一旁。
女莊員見我走左，都走去問阿雪咩事，阿雪見咁多人圍住佢問，一時之間比唔到反應，眼淚開始流下來，各人都即時拎紙巾比佢。

阿Sam見到咁後，就開門去廁所搵我。

『喂!你地攪咩呀?』

『咩攪咩?』

『你同阿雪呀!你地今日咩事呀?嘈左交呀?』

『無呀，有咩問題?』
我邊洗手邊說。

『阿雪喊緊呀!』

聽到阿Sam依句說話，個心又有一種刺痛，但又覺得我成功左。
依個矛盾既心一直浮現，我自覺過份，但我又好想繼續做落去，或者我根本唔知自己想點，我好想自暴自棄得到阿雪既注意，好想佢著緊我，好想佢不斷哄我......
...

『佢喊關我咩事?』
說罷，我就推門離開。

『喂!阿明.....唉!我唔理啦』

入返房後，見到阿雪拎住紙巾呆呆咁望住地下，身邊有班莊員陪住佢。
而我卻好冷靜咁坐埋一邊，望住螢光幕上既KTV，氣氛變得沉靜。
各人都唔知我地究竟發生咩事，唯有自己圍內自high下算，成間房格局就係中間位置佢地自high，而左右角落分別有我同阿雪靜靜地坐埋一邊。
我地都有各自想法。

唱完K之後，我地都開始各自走，由於我同阿雪都係要搭火車返屋企，所以好自然會走埋一齊。
而當各人都離開時，阿雪都好自然望一望我，佢應該想同我一齊搭火車走。

『我坐小巴返去算。』
我同阿龍說。

阿雪聽到之後有D驚訝。

『下?你唔係搭開火車咩?』
阿龍問。

『今日有事，要搭小巴返去，係咁啦!拜拜!』
說罷，我就揮手離開，其實我無事做，只係唔想同阿雪一齊搭火車走，係一條人來人往既街道上，我個腦有點亂，今日我所做既野好明顯就係自暴自棄，仲要突登比面色比阿雪睇，個心唔知點解對阿雪有少少怨恨感覺，但阿雪咩都無做過，我又嬲緊佢D咩呢?嬲佢拒絕我?如果係既，咁我都幾邪惡。
唔接受我就要比我恨嗎?

定係我潛意識好想嬲阿雪，可以早D忘記佢?又或者我又真係好想佢難受，想得到佢注意我?想佢後悔當晚無接受我?唉，我都唔知自己想點，我真係好頹，咩都唔想理，好想返屋企訓覺算。

***********************************************************************

直到開Sem(開學)，我好早就起左身，因為今日約好左要返學校哂莊，但當我係廁所換衫整理時，突然間諗起，點解我要去?我唔係話左唔去既咩?於是我就停左手腳，出廳睇電視。

望一望個鐘，我諗阿雪佢地應該哂緊莊，唔知班人有冇齊人呢?今日阿風會唔會攪著佢地呢?佢地記熟政綱未呢?丫...死....我仲未比返修正本比佢地，丫....好擔心佢地，佢地無左我一定好亂，我都係返學校睇下佢地先得。

返到大學火車站，係遠處見到我既莊員企係到宣傳，好有條理，而阿雪不斷向學生講解我地支莊既理念，一切都好順利。
原來支莊無左我......
都可以咁順利，我既角色突然間變得可有可無。
阿風一直無視我為競敵，可能係我能力唔夠佢。
但支莊一直都以我為首，不過......
原來無左我都無影響。
我仲想佢地哄我返去幫手，依一刻我完全消失左依個念頭，於是就去餐廳食野睇報紙算，直到佢地哂完莊我先返返Hall。

下午

我地有堂lecture要上，而我好早就到左lectureroom，因為我成個上午都無野做。
而阿雪佢地都隨後到左，望到佢地著哂suit既身水身汗既樣就覺得慘。

『阿明!你做咩唔著suit?』
阿言問。

『你地都哂完莊啦，仲著suit做咩?』

『我地一陣上完堂都去唔同既地方宣傳，好快就到政綱發佈日啦，我地真真正正要打仗呀!』
阿龍說。

『嘿.....打仗....!?抗日戰爭咩!』
我係到嘲笑阿龍。

『你笑咩呀!係你帶住我地架!』

『我帶?唔係呀!你地今早無左我都好順利呀!洗咩我帶呀?』

『你又知我地順利?你今早黎左?』
阿雪問。

『咁岩經過姐。』

『你既然黎左!點解唔一齊哂莊!?』

『好煩!我咪講左唔黎囉!』

『我地以為你有事做!原來你今早都黎左!』
阿雪似乎有點激動。

『妖!我唔上堂，咁撚煩既人係到，都聽唔到書!』
我企起身，向住門口方向走去。
阿龍同阿言都被我嚇親，佢地嚇親既唔係我唔上堂，都唔係無啦啦發脾氣，而係對阿雪講粗口。

關上大門後。

我又做左咩事出黎.....我又對阿雪發脾氣，又再一次敵視佢。
究竟依個情況仲要持續幾耐?
邊行邊諗既時侯，係地下到發現我地莊既宣傳單張。

當我望到一個名時"香港中文大學學生會幹事會候選內閣靜變-學生會會長劉啟明"，個心反而有一種說不出既感覺，我係咪應該專注返我既學生會呢?

『咦咦咦!咩咁岩呀!阿明!』
聽把聲就已經知道係阿風。

『大家都係到讀書，撞到有幾奇?』

『做咩拎住張野呀?你淪落到要自己派傳單比人?』

『邊個話我派傳單?』
說罷，我就將張傳單掉落地。

阿風見到我咁既舉動有D驚訝:『喂喂喂，依張傳單係你支莊，唔係我支莊喎!你就咁掉左張野落地?』

『有咩所謂?我有事做，拜。』

『喂!阿明，唔好唔記得你支莊要同我撼架喎!』
阿風說。

『要鬥既你自己鬥飽佢。』
說罷，我就走左，個一刻已經覺得參選學生會係一件好無聊既事，阿風既挑釁已經對我無用，我個心好似睇化左咁，咩都唔Care，咩都唔至在，參選又好，阿雪又好，我咩都唔想理，只係想靜靜地自閉一個人算。

返到Hall後，攤係張床到，又一次呆呆地看住天花板，望住左天花板諗野已經成為我既習慣，最近我真係好亂，好亂。
完全唔係平時既我，我只係比阿雪拒絕左就已經咁樣......
..我究竟發生咩事?

SMS提示聲響起

阿雪:
我幫你留左notes.....你可以問阿龍拎返。
同埋唔記得同你講，我地印單張既配額已經用完，想用你個D配額去印，你OK嗎?

阿明:
是但

阿雪:
我要你張學生證......
.

阿明:
你係圖書館門口等我吧

阿雪:
咁你唔洗問阿龍拎，我到時再比你

雖然有十萬個唔願意去，但我意識到印單張係必須既事，所以一定要逼住去見阿雪。
落到去圖書館，我無同阿雪講野，一直就咁走入去搵電腦用，而阿雪一直靜靜地跟住我。
由於數量好多，我地要印一千張出黎，所以我地同阿雪企係到望住部機出紙，一直沉默住。

『其實你做咩要咁?』
阿雪問。

『你講咩呀?』

『放完假之後，你成個人變哂。』

『又講依D野......
.』

『我係要講!你係會長黎架，支莊係屬於你同我地，就算我同你發生咩事都好，都唔應該將支莊拖埋落水。』

『哈?我同你發生過咩事呀?』

『我......
.』

『喂!阿雪!你唔係以為你拒絕左我，我就因為你而自暴自棄呀?Comeon!你以為你係邊個呀?依D小事我一早已經唔記得架啦!』
一句違背自己良心既說話就咁比我講左出黎。
我唔知點解我會突然間咁講，但我知道我講完個刻已經後悔了。

阿雪面色一沉，似乎我句說話傷害左佢，佢可能一直以為我因為佢而變成咁:『咁......
你點解.....』

『累呀嘛!唔通下下我都100%充滿力量咩!支莊你依家都攪得唔錯丫!有冇我都係一樣之嘛。
反正都嬴唔到!』

『我唔想再講野，我地算啦。』
阿雪搖搖頭，之後一直望住部機。

『我地不嬲.....都算架啦.....』

我都開始無氣再講落去，總覺得沒完沒了，接著我地兩個一直沉默地對住部機出紙。


***********************************************************************

星期五

返到屋企後，完全唔想理莊務既野，又唔想理功課上既野，上高登都上到無癮，拖文都拖到比班巴打絲打罵到狗血淋頭，我都好耐無再出文寫故了。

上Facebook睇下，見到一個status

Wongsiusuet
攪莊務中=]同班莊員一齊奮鬥—和阿龍跟另外8人

睇到依個status，望到張相，見到佢地好熱血咁，同埋好開心，內心一陣葡萄酸味湧上黎，唉。
我再一次放佢地飛機，下星期三就係政綱發佈會，到時同阿風支莊係中大到，面對無數個學生去質詢，依埸仗好緊要，嬴唔嬴到同得唔得到學生支持就係睇依日同埋質詢日，各個莊員都開始用心去做，而我卻......
處處逃避。

曾經我都想寄情於工作，用莊務黎麻醉自己，但發覺阿雪係到，我完全做唔到野，我係佢面前唔知點解要扮到好頹，好小學雞，好唔成熟既人，估唔到我同佢既關係已經變到咁，我諗我地都做唔返朋友，因為我心中已經有一條刺插住，永遠都唔會拎得走。
就算條刺可以拎得走，個傷痕仲係到，只要一按就會痛......
.

拎起手提望一望Whatsapp張list，我發覺好耐無同人傾過計，都發現自己無咩交心朋友，都好耐無同阿靜見過面，以前一直同開阿雪傾計，不知不覺變成習慣，成日都有意無意咁拎手提出黎睇一睇阿雪有冇sendmsg黎......
...

唉，愈黎愈Sad，不如搵人出黎傾下計，於是就搵左范威出黎，一個局外人又可以交心既朋友。

係公園上，我同范威係到飲住啤酒，一直望住前面班MK仔同MK妹係到玩。

『范威，你睇下前面班MK仔MK妹，我係到諗，點解班MK仔成日可以食到咁多女，佢地又唔係有錢，又唔係靚仔，點解身邊總係有班女圍住?而班MK妹仲要唔差.....佢地又唔係唔知班MK仔讀書又廢，又無錢，有咩咁吸引佢地死心塌地呢?咩班MK妹會覺同佢地有將來咩?會唔會係MK既世界入面有好多我地依D平凡人係睇唔到，諗唔到既野呢?』

『你真係考起我，我叫我點答你，佢地得個十幾歲，都唔知咩係愛，拍拖最緊要開心，可能班MK妹痴住班MK仔會好開心嘛。』
范威邊飲住啤酒邊說。

『佢地十幾歲就唔知咩係愛，咁我地廿幾歲又知道咩係愛?拍拖最緊要開心?咁點解我地明明係開心.....明明應該一齊會好開心，但點解又唔肯一齊?仲要攪無朋友做......』

『你指你頭先所講既阿雪?』

『嗯.....我地一直都玩得好開心，我怕自己可能太過急進，所以慢慢追佢，我已經拖左幾個月去建立我地關係，過左幾個月先去表白，唔通咁都叫急進?咁我地要等到幾時先一齊?』

『但你唔係話阿雪對你無感覺咩?既然無感覺，時間幾耐都好.....都係無感覺。』

『感覺......
我真係唔知咩係感覺，我我已經好累，我真係好累。
歷史不斷重覆咁，我唔想每次熟完一排，日日whatsapp，日日Sms，大家好開心咁出去玩，曖昧過一排，到以為有希望既時侯，最後.....最後......
都係得返自己一個。』
我眼淚開始湧出黎。

范威見到我咁，都唔知講咩好，只係暗嘆左一句。

『我已經好黑人僧......
.我要選學生會，但去到緊張關頭我就唔理莊務，唔理佢地，佢地依家係中大開緊會，我就同你係到飲哂酒，我似咩會長?係支莊入面，明眼人一睇都知我因為阿雪而變成咁，佢地覺得我好幼稚，覺得我好唔成熟!!係丫!!我好幼稚!我成個細路仔咁!!依家佢地都可以處理返莊務，我已經變得可有可冇......
我已經唔敢再返返去.....我好怕佢地唔知點睇我....我....真係好累。』

『唉.....阿明。
感情既野不嬲都係咁唔理性，你既行為我可以理解，佢地覺得你幼稚，唔成熟，小學雞係因為佢地係局外人，局外人睇野永遠都係咁理性。
但感情既野邊會咁理性，如果個個都好理性去對待感情，咁仲會有人傷心咩?佢地唔明白，係因為佢地無經歷過，但當佢地局內人既時侯，都可能會變成你咁。』

『我真係唔知點做.....我好累......』

眼淚一發不可收恰，聽到范威所講，覺得佢好理解我，好明白我，終於都講出我既心聲。
但我實在好累...好亂....好後悔。

『頭先聽你講你同阿雪既事，你話阿雪第一個反應係喊，話唔想你同佢表白......
..』

『嗯......
..』

『如果阿雪反應咁快既話.....姐係代表佢一早已經擔心過依個情況出現。』

『你想講咩?』
我望一望范威。

『姐係話，阿雪諗野諗得遠過你，佢一早已經意識到.....你地之間關係可能太過火，太曖味。
總有一日你會對佢表白，但阿雪唔鐘意你，姐係話當佢拒絕左你之後，佢一早知你地會失去關係，做唔返朋友。
所以佢好驚......
不過我唔係好明，點解明知你會表白，佢仲出黎比機會你。』

『係我呃佢......
.佢當時以為我好唔開心，好想搵人傾計先出黎......
佢關心我先出黎。』

『丫......
.咁佢真係一個好女仔黎喎。』

我望住前面班MK妹，呆呆地說:『係......
.佢真係一個好女仔。』

范威拍一拍我膊頭:『既然好女仔既話，不如祝福佢搵到個好男人仲好啦。』

『祝福佢?我無咁偉大，得唔到人就要祝福佢，好聽D就叫瀟灑有風度，唔好聽既...就係失敗者講出黎自我安慰既說話。
明明我係想同佢一齊，點解我要祝福佢同人地一齊?』

『我....都係隨便講下。
我都覺得祝福人依個行為都幾白痴......
拍戲咩。』
范威說。

我攤係地上，望住天空，無數星星係我眼前，呆呆望住，個腦又係到諗野。

『阿雪話我係一個好男仔，如果佢係好女仔既話，唔係應該配返個好男仔咩?』
我望住個天問。

『哈哈，女人係咁。
把口話想搵好男仔，但當個好男仔係佢面前時，都唔會去揀佢。
不過感覺既野....好難講既，唔通有個好女仔係你面前，你就要接受佢喎。
所以講感覺.....都係一件擇偶條件黎，你唔可以怪阿雪。』

『我無怪佢.....只係我唔明白咩係感覺，以前我同阿靜講，女仔同一個男仔去到一個好曖味既關係時，如果個女仔唔鐘意對方，可以話無感覺，一直都當你係朋友等等依類說話去拒絕人，所以.....我聽到之後，好似莫須有罪名咁......
。』

『話時話，阿靜近排點?佢依家真係唔同哂，個人都無咁毒。』
范威問。

『哈.....我都好耐無見佢，佢依家不知幾開心，又有人追，又多朋友，又靚左咁多。』

『我好記得上年我地成日笑你重口味，得你一個同阿靜玩。
估唔到阿靜依家變得咁搶手。』

聽左范威依句後，內心不禁有點心酸。

『係.....以前得我一個同阿靜玩，依家......
.我想同佢玩都好難。』
突然間，腦海一直沉睡住既阿靜，慢慢浮現出黎。

『點解難?其實我地覺得阿靜鐘意你，點解你唔試下追佢姐?你一出聲，佢一定肯。』

『又追.....我已經唔想再追人，好累。
咩係一定肯.....我唔想再重覆多次失敗。』

『今次唔同呀....阿靜佢......』

『算啦....唔講。
夜了，我想返屋企訓。』
我企起身，收恰一下啤酒，就拜別左范威。

范威坐係到望住我既背影，嘆了一句:『唉....佢已經對女仔失去哂信心。』

*******************************************************************

第二日早上，起身時發現手提有未接電話(23個)，嘩...發生咩事?而且來電全部都係莊員，有阿龍阿言阿雪....究竟發生咩事?我打返電話比阿龍

『阿龍!你地CALL爆我機做咩?發生左事?』

『你快D返黎中大睇下民主牆!!!!!!我地支莊比人攪呀!!!!』

當我聽到阿龍依個電話後，再追問落去，但環境實在太嘈，阿龍叫我快D返黎睇仲好。
我聽左之後，覺得應該係阿風支莊攪事，不過點樣攪事呢?定係阿龍既言語有所誤會?我於是起身換衫出門，係火車上，我一方面擔心支莊發生咩事，另一方面擔心點樣面對班莊員。
琴晚同范威飲左成晚酒，個頭好痛，成身都軟哂，對住火車既門窗照一照自己，相當頹廢，鬍鬚都生左好多出黎，幾日無打理就已經積左好多，唔講人地以為我係D生意失敗既後生仔。

唉，我唔可以再頹落去。
我要重新振作，重新面對班莊員，我唔要再怕阿雪，做唔到情侶!絕對可以做得返朋友!我要寄情於工作，我唔會再比依D無謂野影響到我!無錯!我要振作!

踏入中大，行去民主牆方向，見到好多莊務企左係到，身旁仲有大量學生係到睇住民主牆。
我靜靜地行入人群中，望一望民主牆究竟貼左D咩。
一睇之下，發現民主牆貼左大量評論，全部針對我支莊既政綱，不斷批評我地政綱思想偏激，濫用中大學生身份......
...

望一望身旁既同學仔，紛紛係D評論到寫上自己學生編碼，之後再加自己意見，佢地對於依D評論似乎有部份人同意，亦有部份人唔同意。
但點都好，依D評論全部都係衝住我地支莊而黎，唔多唔少已經影響左某部份學生對我地支莊有所誤解。

『阿明!』
阿龍叫道。

我轉身望，原來班莊務發現左我，內心突然驚左一下，原來我仲未有信心面對佢地，於是我即時反應係低著頭回應:『嗯....』

『點睇依件事?肯定係阿風佢地寫!!下個月就選學生會!佢地咁寫法，我地流失好多票架!』
阿龍激動地說。

身邊既學生開始注意到我地，係到竊竊私語。
阿雪見到咁，就提議依家去開緊急會議去處理，同埋離開依個地方，免得被同學即時批評而我地又無準備。

『我同意!我地依家去開會!』
阿Sam說。

『我......
.有堂要上，你地去開吧。』
我揮手拜別。
說實話，留係到多一刻，我就愈睇唔起自己，我真係唔知點面對班莊務，特別係阿雪。

『頂....阿明你邊有堂上呀?依家人地殺到埋身，你仲要頹到幾時?』

『由阿雪睇住你地咪得......
..』

『阿明!我地可唔可以唔好再鬥氣呀?你係會長黎架!』
阿雪都忍唔住出聲。

『鬥氣?邊個同你鬥氣?』
我說。

『究竟當初邊個比佢做會長架?佢根本唔理支莊!』
有莊員都忍唔住開聲。

『唔好係到嘈啦!比其他人睇到知道我地內訌幾難睇呀!』
阿Sam說。

『總之我地依家去開會，阿明你......
.想黎就黎吧。』
說罷，阿雪就帶住班莊員離開了。

望住佢地背影，頭先唔係話要重新振作嗎?點解仲係咁.....點解對住班莊員就會講出一D違背良心說話?

我再專心望一望民主牆所寫既野，所寫既野都係打擊我地所有政綱，每一Part都唔放過，無論校政事務，香港政治，學生福利等等都一一批評，但細心一睇，發覺批評既論點全部都係以偏概全，毫無說服力，質素唔算高。
不過雖然係咁，咁樣比佢地貼一貼，已經引起好大回響，我最怕係一班政治冷感既學生，如果真係信左依D評論，到時一傳十，十傳百，我地支莊就會更加受到打擊，票源一定流失唔小。

由於我係會長身份，我都唔可以係到太耐，於是慢慢離開左。
個心一直係到諗緊民主牆所寫既野，我地下一步應該點做?我地點反擊呢?

『睇黎....你真係無諗過返去你班莊員到。』
阿風從後出現。

我轉身一望，淡淡說出:『又係你。』

再望望阿風身後，成班莊員都企係佢格離，好大陣仗，似乎佢地一陣會去哂莊同嗌莊。

阿風慢慢行到我面前說:『你睇下自己.....似咩樣!』

我無意同佢係到爭論，於是就轉身走。
但阿風仍然說:『民主牆D野係我地貼，我地今早已經係到等緊你地，估唔到你班莊員反應仲大過你，佢地去左開會，你就係到懶閒閒咁。』

我腳步無因為阿風既說話而停止。

阿風再次大叫:『比人飛左就變成廢柴，你真係一件垃圾。』

我突然內心大驚，我腦海即時重覆阿風剛才個句說話，我在意既唔係話我垃圾，而係"比人飛左"。
佢所指既係阿雪拒絕我嗎?點解佢會知?咁....我班莊員知唔知?

我轉身說:『你講咩呀!』

『你問我你比人飛定係問你點解係垃圾?』

『......
.......
...』

『見你既反應，睇黎傳言係真，你好鐘意你其中一個莊員，放假後就關係大變，你就變成一個頹廢既垃圾。
一定係你追佢，比佢拒絕左!哈哈哈哈!』

面對阿風既說話，我完全唔知點回應佢，我內心更加擔心我班莊員點睇我，我再望一望阿風身後既莊員，佢地都笑笑口咁，一定係到笑我比人拒絕，佢地個樣同當日開會既樣一樣.....都係到笑我。
唉，我真係好想搵洞捐......
我唔想再見人，我好想收埋自己。

『你既莊員仲有心過你，你個廢柴會長都係摺埋佢算啦!哈哈!』
阿風說罷就帶隊走人。

我呆呆地望住地下，握緊拳頭。

再一次，我覺得自己真係廢柴。

"我地係第四十屆香港中文大學學生會幹事會候選內閣!中連!請多多支持我地"

阿風帶領住班莊員一路行一路嗌口號，慢慢.....佢地都因為愈行愈遠，依句說話都慢慢消失係我聽覺中。

我呆左企係到，向天吸了一淡氣，慢慢舒出來。
我究竟係到做緊咩，我覺得依個劉啟明已經唔係平時既我，就好似另一個軟弱既人格出左黎控制自己咁，其實我想點?

我冷靜想一想。
點解阿風會知道......
既然阿風知道左，姐係莊員都知道....好....好....依家全部人都知。
同阿雪表白依件事，只有阿言阿龍阿Sam，同埋阿雪本人知道，但我對阿言佢地講我最後放棄左，佢地都深信，就算唔信，明眼人都知道我同阿雪係發生左D事，但以我認識既佢地，佢地絕對唔會講出黎當係八掛事咁分享。
其他莊員根本唔知我係鐘意阿雪，而且我同阿雪不嬲係學校到唔係熟得咁明顯....其他莊員一定無認定我對像係阿雪。

既然唔係佢地，咁唔通係阿雪?阿雪佢同人講我向佢表白?會唔會係阿雪同班女莊務講左件事出黎....屌，班女咁口疏，同佢地講等於同全世界人講，加上佢地依家咁僧我，咁睇我唔起，應該講衰多兩錢重。
頂....依家唯一最大可能係阿雪自己講出去，佢係咪想搵人傾訴所以講左出黎...頂....頂...

阿雪......
.究竟係咪你講......
..依家全世界人都笑緊我......
....
阿風知......
.阿靜都會知?哈....之前穎兒衰左，依家到阿雪衰左，阿靜點樣睇我?

突然間，內心有股憎恨既心突然湧現，慢慢對阿雪充滿憎恨同怒火，好想問清楚佢，好想知係咪佢同人講左我同佢表白既事出黎。
於是我就向住會議室方向走去，我要問清楚。

當我氣沖沖咁走到會議室門外時，聽到阿雪正在主持大局。

『我覺得我地唔應該去回應佢地，我怕咁樣做只會愈描愈黑，我地唔應該因為人地既批評就回應，我地做好自己本份就得!』
阿雪說。

『不過我地唔回應，班學生會唔會覺得d批評係岩?』

『但我地如果去回應，件事會變得沒完沒了......』

『同意!就算我地去回應，我地都唔知點回應，我地對份政綱又唔熟.....』

『係......
.我睇左佢地既批評反而更加同意，佢地好似講得幾岩咁。』

『唉.....份政綱係阿明負責草擬同修正，最熟既人就係佢，但佢依家又......
...』

『你咪撚講佢啦，佢真係好麻煩!依家又潛左水!』

『人做會長佢做會長，依家打緊仗殺到埋身，佢又唔知死左去邊!』

『唔好咁講啦，佢可能發生左d事而情緒低落姐!』

『一開始佢組莊又係威又勢，依家呢?叫佢食屎啦!』

莊員你一言我一語，處處都針對同攻擊我，一如所料，佢地非常之討厭我，令我本來握住既門柄都慢慢放開手，內心很酸，我未試過比咁多人批評我，如果我依家出去，佢地一定插死我。
我對阿雪既憤怒都慢慢消失，換來既係一陣頹氣慢慢湧現，好多謝阿Sam佢地幫我講好說話，但我已經對唔住佢地了，我都唔想再出現係佢地面前。

雖然覺得佢地依個決定好差，依埸係文宣戰，係選學生會最常見既戰略之一，雙方會係民主牆進行批評回應批評回應......
務求令對方失勢，比學生見到邊支莊政綱係好定係壞，依埸文宣戰，唔應該避.....

但我實在無勇氣同佢地講，我慢慢離開會議室門外，返到hall到，攤係張床到，用被摺埋自己咩都唔想理。
電話鈴聲係咁響起，我都唔想去接，我知道一定係班莊員搵我，事到如今，我已經唔想再理了。
諗諗下.....眼淚都情不自禁地流下，我真係好失敗......
...
過左幾日，我潛足幾日水，但今日我唔可以再潛水，因為今日係政綱發佈日，將會面對全校中大學生既提問，作為會長既我，必須同莊員一齊出席，而阿風都會帶住佢地班莊員一齊出席。

當我對住塊鏡整理一下衣著，依套Suit好岩身，可惜我既樣同精神都配唔上依套Suit，唉......
..
琴晚成晚無訓，因為自己從來未試過面對咁多人既提問，攪到好緊張，係到狂睇熟自己份政綱，務求準備好。
不過琴晚一路睇既時侯，覺得有點浪費時間，仲咁上心做咩?我究竟係為左自己聽日既面子定係真正幫支莊呢?

當我到達會埸時，學生人數比我預期中少得多，阿風同班莊員已經係台上坐好，從佢地既樣可以睇得出佢地充滿自信。
當我再望望周圍，見到我班莊員係到圍住傾計。
而我......
.依一刻竟然唔敢行埋去。

『我地一定要加油!!知唔知呀!!!』
阿龍大叫。

『係!!!!!!!靜變靜變靜變Surewin!!!!』
接著班莊員各人都伸手出黎邊叫邊放手，埸面好熱血同鼓勵。




而我卻孤獨一個企埋格離，內心一陣心酸味道.....再加點無奈。

阿雪見到我了，行過黎同我講:『你都要加油，一陣睇你。』

『嗯......
.』

接著，評委員班人就叫我地上台準備連續幾小時既質詢。
當我坐係莊員既中間時，感受到莊員對我既不信任，感受到佢地既白眼，我好似一個唔合群犯眾既人咁，身旁只有阿言佢地支持我，但阿龍已經對我好有意見，開始對我有d微言，再望一望出面，好多學生準備提問，內心真係好緊張。

政綱發佈會正式開始





『新新傳，學生陳志風，學生編號324553221，想問一下侯選內閣靜變。
你地支莊依個星期係咁比人批評，但你地支莊竟然完全無回應，你地係咪默認所批評既事實!!!如果係事實既!!你地仲有咩資格出黎選?』

評委員班人聽到後即時發言:『學生陳志風，學生編號324553221，你所發問既內容唔係今日既主題，請重新發問。』

『好，我再問過，新新傳，學生陳志風，學生編號324553221。
你地政綱提到反對政府起高鐵，仲想組織中大學生以中大名義去反對，我想問你地憑咩代表我地中大學生?』

評委員班人:『請第四十屆香港中文大學學生會幹事會候選內閣靜變回應。』

聽到問題後，莊員們你眼望我眼，係到諗緊點答同埋由邊個去回應。
我內心好想佢地叫我去答，或者哄我去答，我可以以一個英雄式既姿態去幫佢地，但之後嬴返莊員們既掌聲。





但佢地完全無視左我，圍內傾但從來無問我意見。
由於時間只可以諗數十秒，最後阿雪去回應

『第四十屆香港中文大學學生會幹事會候選內閣靜變秘書/內務秘書黃小雪，由於起高鐵方案，政府從來無回應同處理點樣解決一地兩儉問題，加上六百幾億費用，當中既外判同預算透明度好低，我地根本唔知道依六百幾億何去何從，而強行清拆菜園村......
當中既不合理賠償更令人髮指，作為大學生既我地，好應該為依個方案作出回應。』
阿雪說。

『新新傳，學生陳志風，學生編號324553221，你無回應我既問題，我係問你地點解可以代表中大去反對方案?只係你地覺得依個方案有問題，但唔代表所有中大學生同意你，如果你選到學生會就可以蓋住所有讚成方案既異見聲音咩?係咪代表你選到既話!!!你地會無視學生既意見同訴求!!!』

個位學生講完後，現埸即時起哄，仲有人拍手支持。
好明顯班學生衝住我地黎，藉機會黎中傷我地支莊，此舉令到阿雪都開始亂了陣腳了。

評委員班人:『請第四十屆香港中文大學學生會幹事會候選內閣靜變回應。』

『第四十屆香港中文大學學生會幹事會候選內閣靜變副會長陳文樂......
我地絕對重視學生既意見同訴求，我地都會聽大家既意見，但我地知道總有學生意見不一，但我唔可能做到所有同學都有共識先出行動。』
阿Sam說。

聽到阿Sam既回應，我心知不妙，點可以咁樣去回應人，成句說話都係弱點，實比人插到暈。





『新新傳，學生陳志風，學生編號324553221。
咩話?既然你知道意見不一，你仲要以中大名義出行動?你咁做同一意孤行同埋打壓異見學生有咩分別!!!你選到學生會既話，我地仲有得發聲咩?你同獨裁有咩分別呀?』

現埸再一次起哄，莊員即時細細聲問大家:『點呀....點回應佢好?』

『唉，我都唔知。』

我望望阿Sam既樣，佢都無奈了。
成支莊開始亂了。

評委員班人:『請第四十屆香港中文大學學生會幹事會候選內閣靜變回應。』

『第四十屆香港中文大學學生會幹事會候選內閣靜變副會長陳文樂...我地會接受大家既意見。』

現埸再一次傳出噓聲同埋"咁叫答左拿?"既說話。

評委員班人:『請第二位同學發問問題。』





『崇政政，學生李德康，學生編號337532412。
我想問靜變，你地既立埸係親共定係反共!』

評委員班人聽到後即時發言:『學生李德康，學生編號337532412，你所發問既內容唔係今日既主題，請重新發問。』

『唔係!依條問題好重要!!因為我收到可靠消息!!靜變支莊入面有親共學生!!!有人係共青團成員!!一個親共既學生會!!我地係唔接受呀!!!』

現埸起哄更大聲，各人都紛紛報以噓聲。
連我都感到大驚，我地莊有人係共青團?咩事?係阿風佢地屈我定係事實?我即時望一望莊員，各人都唔知道發生咩事，更加唔知共青團究竟係咩。

『佢究竟講緊咩?』
阿龍問。

『共青團即係中國共產主義青年團......
.但我地點會有人係?』
阿雪說。

"回應!回應!回應!回應!"





全埸都大叫住口號，要求我地快d回應問題，而評委員班人都因情況而淮許發問:『請第四十屆香港中文大學學生會幹事會候選內閣靜變回應。』

我知事態嚴重，依句說話影響巨大，隨時令到我地支莊一獲炒起，永不番身。
我都忍唔住出聲問:『你地究竟有冇人係共青團?如果真係既，千其唔好去認......
..』

我話未說話。

『第四十屆香港中文大學學生會幹事會候選內閣靜變副會長陳文樂.....同學所問既問題，我要作出回應，我地莊的確係有共青團，而該名莊員就係我。』

現埸噓聲更大，近乎失控，現埸學生即時大叫口號"退選!退選!退選!

更有人大叫"中共滲透呀!!!""食屎啦共產黨"!!!!!

我望住阿Sam，我驚訝得目瞪口呆，連把聲都開始震了:『阿Sam.....你.....講緊咩......』

評委員:『請現埸學生盡量唔好咁大聲，否則活動就唔可以進行!』

阿Sam坐低之後，身邊既莊員即時忍唔住問:『你係共青團?你攪咩呀?』





阿Sam回應:『我無諗過有人會知!同埋我都唔係同共青團咁有關係咋!』

我都忍唔住問:『就算係......
你都唔應該係依個時侯認!!你知唔知咁做好大獲架!』

阿Sam一直望住前面無回應我地，只係話:『唔講都講左，我都無辨法!』

『你咁做好不負責任......
.』

我說。

『我不負責任?咁你呢?你有資格話我咩?』

『......
.....』

『崇政政，學生李德康，學生編號337532412。
既然靜變有莊員係同中共有關!!我地仲會投你票咩?』

評委員:『學生李德康，學生編號337532412。
同學所問既問題唔係屬於政綱提問。』

『崇政政，學生李德康，學生編號337532412。
靜變會長!我要你親口講出!你係外務方面，你支持定唔支持平反六四!』

評委員班人:『請第四十屆香港中文大學學生會幹事會候選內閣靜變回應。』

由於依條問題佢指名要我答，身邊既莊員都望住我，睇黎我要親口回應。
對於依個問題，一定要答支持，如果唔係我以後唔洗再出黎見人，而我本人亦都支持平反六四，但我理解到，同學都知道我一定會答平反六四，佢只係想我講出依句作日後證據，廢事到時我走數。

『第四十屆香港中文大學學生會幹事會候選內閣靜變會長劉啟明，我本人同埋代表靜變等人，包括副會乎長陳文樂，都支持平反六四。』
我故意提及阿Sam個名，盡量將現埸人士情緒降溫。

接住落去既問答大會，佔左八成既學生提問都係針對住我地支莊，加上阿Sam自認左係共青團之後，反靜變情緒愈演愈烈，每當阿Sam回應時，現埸既人都大叫"共狗"!退選!"，令到我地相當難堪，今次我地真係輸哂了。
而我今次覺得輸既原因唔係文宣戰，而係阿Sam個句說話，自認共青團係死罪......
做成巨大影響

***********************************************************************

返到會議室開會，我已經忍唔住開阿Sam波:『你要好好解釋一下點解你係共青團!你知唔知我地比你害死呀!點解你唔一早同我地講呀?』

『我講左啦!我加入係好耐之前既事，我都無咩相關接觸架啦!我點知有人爆出黎姐!』

『你係有心唔講定係真係唔知呀?』
我個心已經開始懷疑阿Sam。

『你咁講咩意思?你姐係話我突登整死依支莊姐!?』

『算啦!唔好嘈!都發生左既事都無得改變!我地傾下跟住應該點做仲好啦!』
阿龍說。

『仲傾落去?如果佢係有心咁做，我地之後所做既野都係白費!佢根本有心整死我地支莊!』

『你講咩撚野呀!』

『我話你害死我地呀!』

『屌你老母!』
阿Sam衝向我到，意圖想郁手打我，但佢一行過黎，阿龍同阿言佢地就拉開左阿Sam。
而阿雪都拉開左我。

『夠啦!唔好再嘈啦!』
阿雪說。

『你個仆街!你有咩資格話我呀!攪死支莊既人係你呀!劉啟明!』
阿Sam指住我說。

『阿Sam講得岩!真正攪死我地既人係你呀!』
有莊員說。

『我攪死?我只係無理到莊務一陣姐?點攪死呀?阿Sam自認共青團就等於同所有中大學生講"我係共產黨!唔好投我呀!"有咩分別呀?你知唔知依件事一定會上報紙，到時大大隻標題寫住中大學生會有中共滲透，唔單止影響支莊!仲影響到我地架!』

『你收聲啦!我地當初本來都諗住輸架啦!我地邊個會覺得會嬴?我地享受過程!但你就係破壞我地感情!』

『你......
...』

『我地都覺得你無資格話阿Sam!如果阿Sam唔認既話，之後比人踢爆反而更加衰!你唔應該再話佢!』

我完全估唔到莊員一致覺得阿Sam無問題，個問題係出自係我身上，一時之間所有莊員將谷埋谷埋既怨氣一次過發洩係我身上，令我無法應對。
阿雪見情況咁樣，就行埋我身邊說:『阿明!夠啦!唔好再講.....』

阿雪咁講我愈係要講:『我無對唔住莊既事!但你地知唔知阿Sam個句就真係玩死我地啦!』

阿雪更激動地細細同我講:『夠啦!!!!唔好再講呀!!』

『係你要同個個阿風鬥先叫我地組莊!!我地根本無諗過會嬴!輸咪輸囉!玩咩死我地姐!』

『原來你地根本致在參與.....咁OK啦!大家無諗過要嬴!咁我地仲做落去有咩意思!』

『夠啦!!!!!!!!!!!』
阿雪大叫。
所有人同我都驚訝，都收左聲。
因為我地從來無見過阿雪咁大聲講野，我地都見到佢面都紅哂，就知事態嚴重，都閉上口。

『唔講都講左，我地傾落去無意思!我地仲有Conday!姐係質詢日，我地仲有機會反勝!』
阿雪說。

我覺得阿雪太天真，依家根本就真係輸哂，依件事聽日民主牆一定被人無限發大黎講....我覺得既然莊員都覺得無問題，我再講落去真係無意思，我都覺得我唔需要再留低開會，於是就收恰野就離開左。

一路搭住車返屋企，一路望住窗外既景色，係到諗之後落黎應該點做，我開始諗下自己係咪過份睇重勝負，正如莊員所講，我地係重過程而唔係結果，輸係我地意料中事，反而係我唔係咁諗，我要嬴係為左支莊定係要同阿風鬥?我相信我係後者，我知道的，但我唔甘心就咁拱手相讓左比阿風。
不過佢地講得岩，我放棄左支莊先，係我唔要佢地先，如今我要出聲要埋怨人根本就無恥行為。

Sms鈴聲響起:

阿雪:
你點呀?冇野呀嘛?

阿明:
無

阿雪:
振作D!!我知你無放棄到支莊架!如果你唔上心，你根本唔會咁激氣!

對住阿雪依番說話，突然間有陣悔意出黎，自表白後都已經過左個幾月，我一直都懶懶散散咁，為左唔想面對阿雪，不知不覺間自暴自棄，經常都講出一D唔係發自內心既說話，一D違背自己良心既說話，我唔知點解要咁做，但我控制唔到。

阿明:
算啦，再講落去都無意思，見步行步吧

阿雪:
咁暫時唔好再講依D吧

阿明:
嗯

正當我以為講完後，想收返部電話落褲袋時，阿雪又再Send過黎

阿雪:
其實我有D說話想同你講......
不過唔知你感唔感覺到=_=

依句說話突然間令我覺得好不安，個心即時嚇左一嚇，阿雪想講咩?會唔會關表白事?我感覺D咩?係咪阿雪當晚口中所講既"感覺"呢?

阿明:
你想講咩?

阿雪:
你sense唔sense到我同阿龍啊@@
我同佢一齊左..我唔想公開..但好似同你講聲好點

我望住個手提螢幕呆左......
...阿雪同阿龍一齊左?點解會咁?個一刻我腳都軟埋，我完全接受唔到依件事。
阿龍.....?我上個月表白個陣，阿雪應該未同阿龍一齊，姐係佢同阿龍一齊係依個月既事，咩料.....短短一個月就一齊左?.....阿龍只係用左一個月時間就追到阿雪?佢地之前根本就無咩交流....阿龍唔係追緊第二個女仔咩?點解會追阿雪?

突然間腦海一閃，諗起當日同阿言佢地食lunch，阿龍曾經講左一句"

『你個死仔!日日都講到阿雪好似天上有，地下無!講到我對阿雪都心思思!不如我都去追佢!』
阿龍說。

『你要追我無所謂架!公平競爭!不過阿雪呢~同你就....哈哈!好有出入囉!我同佢既關係依家簡直就係完美!』
我自豪地說。
"

原來個陣.....阿龍已經開始想追阿雪，我竟然完全sense唔到依樣野，我更加估唔到阿龍真係會去追阿雪，但阿龍唔係追緊第二個女仔咩?追唔到就轉追阿雪?咁佢係真心鐘意阿雪定係為媾而媾咋?但阿雪竟然會答應佢?我亂了，我完全亂了。
我一直以來都無放阿龍係競爭對手......
.但原來佢......
唉.....佢唔係知我鐘意阿雪咩?點解仲要同我搶?雖然話公平競爭，但明知我追緊阿雪......
.大家又係兄弟......
真係可以咁做咩?

突然間覺得好似比人出賣左既感覺......
.丫......
.咪住.....阿雪會唔會講左阿龍講我對佢表白過?阿龍會唔會知...?唉......
咩都無......
兄弟.....阿Sam係咁，阿龍又係咁，兄弟!?咁叫兄弟咩!!

阿明:
......
.......
.....

阿雪:
你打"......
."我唔知你諗咩
其實你呢排點..你依排又唔多講野咁

我已經唔知道點應阿雪，我接受唔到，我真係接受唔到，好想問阿雪佢知唔知阿龍係媾唔到第二個先媾你咋!!!點解一個月內可以追到阿雪，係咪真係有感覺就大哂?我係咪比唔上阿龍?唔知點解....隻眼開始紅，我竟然慢慢流下眼淚，但我完全唔覺得傷心，不過個心又真係好痛......
我已經分唔清楚我係妒忌阿龍定係恨阿雪亂咁黎......
.我真係好累，新一年......
我就衰足咁耐，我究竟做錯D咩?

以後點面對阿雪同阿龍?

我諗起放完假返去開會個日，我好早就到左會議室，當時阿龍佢地問我對阿雪表左白未，我因為怕佢地問起我表白既事，所以呃佢地話我對阿雪無哂興趣。
個陣阿龍既反應都信左，好明顯當時佢仲未同阿雪一齊，數返個時間，可能一個月都無阿龍就追到阿雪。
唉

作為朋友，知道阿龍拍拖，我應該為佢高興，因為佢一直都好恨拍拖，之前追女仔追到咁頹，如今得到阿雪依個絕世好女仔，佢真係執到，同時間，我應該為佢得到幸福而高興。
我無嬲到阿龍，我係嬲自己，只係因為阿龍的確曾經對我講過佢想追阿雪，只係我當時認為佢講笑，加上佢對我一D威脅都無所以無理到，如果要嬲佢追阿雪，我又真係幾無恥，因為我根本唔係阿雪邊個，無資格阻止人追佢，更加無資格去怪人。

拎起手提睇，已經零晨五點幾，好快就天光，由九點幾攤係張床到諗野，竟然一D睡意都無。
個腦無一刻係停止運作。

我係到諗，過去日子，我已經失去好多女仔，穎兒，阿靜，阿雪.....我更加發覺，凡係接近我既女仔，我都好易產生興趣，同時間，依班女仔都係因為我對佢地有興趣而慢慢離開我.....唔係，應該話係我離開佢地。
當我知道穎兒有男朋友時，我即時反感，態度180度轉哂，無再理到穎兒，最後佢走左，到依家仲係下落不明，造成今日既局面係我劉啟明一手做成。

阿靜，一個同我由細玩到大既宅女，性格本來單純，一直都好聽我話，而我一直都好鐘意同佢傾計，雖然明知佢幫唔到，更加比唔到咩意見，但我都成日將每日發生既事話比佢知。
後來自己幫阿靜既潛力發揮出黎，教佢上高登依個大染缸，阿靜由一張白紙慢慢染成一張....五顏六色既紙，就好似生活開始出現變化咁。
就係因為生活出現左變化，我既重要性都慢慢下降，大家圈子唔同，加上我無正式追佢，更加因為阿風既出現，同佢關係慢慢變得好差，到左今日......
我同阿靜既關係已經可有可無，造成今日既局面係我劉啟明一手做成。

阿雪，一個係高登識返黎既女仔，但佢從來唔多上高登，只係當初知道入中大，想搵同學仔而由Uwant論壇走過黎。
一個性格好好，聰明，善解人意，唔港女，又靚既女仔，曾經令到我以為可以得到佢，到最後千算萬算，就係輸比兩隻字，感覺。
本來一直好好朋友既我地，就係因為我既表白，就係因為我既幼稚，就係因為我既鬥氣心態，令到我同阿雪關係變得非常惡劣，而且自暴自棄既態度仲漫延開去，令到身邊既朋友，莊員都討厭我，當我意識到依個係一個愚蠢既行為時侯，已經發現返唔到轉頭，唯有繼續頂頸落去，鬥氣落去，造成今日既局面係我劉啟明一手做成。

短短一年內，已經有三位女仔因為我而離開我身邊，令我諗.....究竟男女之間有冇純友誼?如果我無對依三位女仔產生感覺，一直都以禮相待，一直保持好朋友既心態去對佢地，我既生活係咪比依家更加開心同幸福?我鐘意以上三位女仔，係因為我係佢地面前，可以做返我自己，唔洗顧忌D咩，對住佢地我好開心，就係正正因為咁，我先會鐘意佢地，搵女朋友唔係要搵一個岩自己既人咩?點解搵岩時，但發覺只可以做好朋友而唔係男女朋友?點解將關係提升多一步係咁困難?點解班女仔明知大家都係開心都唔肯將關係更進一步提升?係怕變成男女朋友後關係唔同?但係.....變唔到男女朋友，關係唔係更加會變嗎?

天光了，依一晚我諗左好多野，製造左好多問題比自己，依幾個月黎發生左好多事，一時之間有點消化唔到。
係今晚，係一個凍到入心入肺既天氣下，反而令我更加冷靜落黎諗下前因後果，我想通了。

我唔會再自暴自棄落去，當時係想得到阿雪注意同想令佢傷心先咁做，但既然佢已經同阿龍一齊，我就無必要再咁做去，反正唔會改變到D咩。
至於班莊員，我會用行動去證明同挽回修補返大家既關係，我會全心全意咁去處理莊務，雖然爆出共青團件事，勝負早已分，但我都唔會放棄，至少我唔會令到阿風選到，我要中大學生對兩支莊都投不信任票，我要今年中大無學生會。

我要重新振作，我要做好自己，我要係阿雪面前證明自己係得，我係一個岩佢既人，佢唔揀我，係佢損失，我要令佢後悔當初點解唔揀，我要活得比佢好，我要好過阿龍，至少我....至少我要阿雪個腦到出現一個想法"早知當日揀阿明...."。

我起身落床沖涼，梳洗後，換上衫，就出門返學。
我知道一陣落黎我將要面對一連串困難同難以估計既傷心，我唔知我捱唔捱到，我依一刻可以咁勇咁有精神咁有決心，但我唔知當我面對阿雪同阿龍時，我心情可以點。
不過我係唔會放棄，絕對唔會。

係火車上，諗起琴日返到屋企之後，已經咩都唔想做了。
一直沉默咁屈埋係間房入面，阿媽都覺得我最近好頹好無精神，但佢一直以為我係因為攪莊既事而煩，佢點都估唔到自己個仔竟然咁失敗，平時同佢地食飯一直都講笑話只有女追我，無我追女仔，阿媽知我性格好，一直都唔擔心我搵唔到女朋友，只係擔心搵唔搵到個好女朋友。
但佢應該估唔到我搵到個好女仔，只係做唔到我既女朋友，都估唔到自己個仔係感情路上係咁失敗。

係阿媽個個年代，盲婚啞嫁，都唔知點解鐘意左我依家既老豆，更加無我地依個年代咁復雜，想一齊就一齊，想結婚就結婚，略過追女曖味既過程反而令佢地關係更加堅固。

望住火車上既窗外景色，腦海不知不覺咁諗起當晚同阿雪表白既情境，當時佢話"我唔可以因為你既好而同你一齊，只要有感覺，對方幾壞都好，我都鐘意。
"

感覺......
.究竟係女仔心目中，感覺係咩一回事?感覺究竟點先可以製造出黎?我最估唔到佢係對阿龍係有感覺。
我唔甘心，我真係好唔甘心。
我究竟輸左係邊?追左阿雪幾個月，而阿龍只係追左一個月。
可以令到阿雪開心既人係我，阿龍又可以咩?佢連追女仔都無咩膽，當初仲要問我點追女仔，佢可以令到阿雪開心嗎?

我伸出隻手望一望，發覺手掌上有三條線，有人話三條線分別係感情線，事業線同埋生命線。
但我不知不覺間將依三條線當成感情線，分別係穎兒，阿靜，阿雪。
依三個女仔既經歷已經深深刻係我手掌中，永遠唔會消失。

我捱緊雙手，慢慢放係心內，諗起Eason首歌，人來人往其中一句歌詞"愛若難以放進手裡何不將這雙手放進心裡"

以往聽依首歌，一直都唔係好有感覺，但依一刻我終於明白依句歌詞既意思了。

返到中大，由於我太早返黎，班上既同學仔都未到，我唯有靜靜地坐係到等上堂。
今日我坐左班上最高既位置，係依個角度望落去，坐住以往坐既座位，就諗起阿雪經常坐我格離，我地一齊上堂一齊吹水一齊玩，雖然阿言同阿龍都坐係我地身邊，但佢地既角色只係配角，主角始終都係我同阿雪。
不過依堆情境明明係上個月既事，依家好似己經變成回憶。
所謂既回憶，就係只可以回味當中既經歷而無得再次遇上。
正所謂此情此景，如今不再，只有回憶......

望望個鐘，都差唔多要上堂。
同學仔都一個一個咁返黎上堂，突然門外傳出巨大起哄聲。
班上各人都望住門口方向，好想知發生咩事。

『wow!你終於得左啦!!阿龍!!!』
同學大叫。

『點解阿雪會鐘意你架!!你究竟點追佢架!!』

『嗚呀!!竟然比你搶先一步!你就威啦!』

我聽到之後，大概已經知道發生咩事。
阿龍慢慢走入班房，身邊好多男女同學圍住阿龍，唔講以為明星黎左。
同學們圍住阿龍係咁問點解追到阿雪，又送上祝福比佢，我望到阿龍個樣，估唔到佢依一刻好怕羞，面都紅哂，阿雪又話唔想公開既?睇黎阿龍忍唔住公開左，咁又難怪既.....拍拖係一件開心既事，當然忍唔住要同人分享。

原來拍拖係班上係一件咁哄動既事，大概對像係公認靚女又好女仔既阿雪，令到身邊既人都好驚訝，男仔們雖然葡萄得黎又會真心送上祝福。
阿龍係遠處見到我，就慢慢行埋黎。

『嘩!阿明!你今日咁早既?唔似你喎!』
阿龍問。

面對住阿龍，心入面有一種難以形容既感覺，我知道我依一刻真係好葡萄阿龍，我個心真係好酸，阿龍佢一開始係阿雪既對手上，我完全唔會將佢放係眼內，如其話唔放佢眼內，不如話完全唔知同唔會意識到有佢依個對手，但估唔到既係.....阿龍佢亳不留情，好恨心咁將我自己最鐘意既人搶走去。
但我唔會再自暴自棄，更加唔可以去埋怨，於是我強顏歡笑咁回應佢:『我都頹夠啦，係時侯重新上路!』

『琴日既事唔好放係心到，班莊員都係緊張件事先咁嬲，我地會一齊捱過佢!』
阿龍說。

『希望係咁!』
我笑笑口答。

突然又傳出更巨大既起哄，女主角終於出埸，阿雪返左黎。
阿龍亦都起身行過去阿雪到，埸面好似結婚擺酒咁，新郎新娘係到招呼各位貴賓咁，望望阿雪既樣，好明顯佢唔係好慣面對依個埸面，個樣同阿龍一樣，面都紅埋，怕怕羞羞咁，真係一個幸福既新娘咁。

阿雪同阿龍向我既方向行黎，就算我坐係邊都好，佢地都會搵我，之後就會坐我身邊。
但今次同以往有D唔同，就係我格離既座位從今日開始唔再係阿雪，而係阿龍。
我唔知係阿龍無意中坐低定係阿雪既意思，但點都好，個一刻我意識到既係......
有D野無左就無左，你改變唔到，只有無奈接受。

同們們勢都唔係放過佢地，於是行埋黎問:『阿雪!你男朋友就唔肯同我地講咩事，我地放過佢!但你呢!就唔可以啦!快D講!你地幾時開始既!』

『咳咳...拿拿拿!我唔會比你地蝦我女朋友架!』
阿龍一手搭住阿雪膊頭，慢慢將阿雪拉向自己身邊。

當我望到依個畫面時，個心一陣刺痛，阿龍......
可以隨便就可以觸摸到阿雪既身體，可以感受到阿雪既體溫，當初我觸摸到阿雪既身體時，都令我開心左半日，估唔到阿龍竟然可以隨便就可以觸摸到阿雪......
唉。

『喂呀!我地要上堂啦!哈哈!你就放過我地啦!』
阿雪笑笑口答。

阿龍突然企上張桌大叫:『各位!就等我正式介紹!黃小雪正式成為我既女朋友啦!從今開始!我會好好咁對佢!比幸福佢!iloveyou!!!』

『WOW!!!!!!!!!!!!!!!!!!!!!!!!!!!!』
同學們起哄更利害，簡直就震動左整個班房，同學們都好開心好熱情咁送上笑容同祝福，仲哼埋婚禮進行曲，登登登登...登登登登......

而我面對咁既情境時，我仍然笑住口，和應佢地，仲拍哂手跟埋佢地一齊哼住婚禮進行曲。
雖然我面露笑容，但係我好清楚知道，我個心一直係到喊緊。
我唔可以黑起塊面，我唔想令人有懷疑同知道我好心酸，我一直都扮哂開心......
拎住個假面具，背住良心送上祝福。

起哄完後，大家都冷靜落黎正式上堂，但我腦入面一直都係一片空白，個心好痛，好想離開依個地方，但我唔可以，我唔可以再逃避，我只係一個Year1既學生，我仲地三年時間對住，可以避得幾時?我曾經係到諗，我可能係發緊夢，又可能成件事都係阿雪自己諗出黎既計劃，佢一定係為左激起我鬥志先咁做，又或者佢一定係為左修補返關係，又或者令我正式對佢死心，又或者想得到我對佢既注意......
又或者.....丫.....我竟然諗左好多好多既假設同藉口想無理化阿雪拍拖依件事，我咁諗係因為我希望整件事都有彎轉，可以改變。
係啦......
一定係假，拍拖依件事一定係假既!阿龍同阿雪點會一個月內就一齊?感覺大哂呀?阿龍同阿雪根本就係兩個世界既人，阿龍份人又唔識講笑，又唔識追女仔，性格又急燥又成日大大聲聲咁，點會得到阿雪歡心?無錯!一定係假!

當我轉身想問阿龍時，我發現阿龍隻手係桌底到拖住阿雪隻手，再望望阿龍，佢將個頭慢慢伸去阿雪到，係阿雪既耳仔到細細聲講D野，之後阿雪就怕羞咁笑，外人睇落黎，佢地關係真係好sweet.....

我睇到依個畫面時，我之前一直諗既假設同理由一一消失哂，睇黎依件事係事實，一個無辨法可以改變既事實。
我見到依個情境時，腳都軟埋，個心就好似一把刀一野插落我心入面，連透氣都有D困難，心跳得好快，好難受......
.真係好難受，比我想像中仲難受十倍....廿倍....百倍......

一直坐係阿龍格離，成日都聽到阿龍同阿雪既對話，佢地對話之中帶點曖味，肉麻既說話，而我一一都聽到哂，但我忍住，我個樣唔可以有任何變化，我扮哂專心咁聽住Professor講書，扮哂專人咁抄低筆記，凡係有地方令人懷疑或者意識到我介意佢地既關係，我都一一迴避。

終於落堂，我恨不得想即時離開，我好辛苦，我戴住依副假面具係身，去強顏歡笑，去祝福佢地，去為佢地開心，我真係好辛苦同埋好累.....

『阿明!去唔去食lunch?食完之後去開會!』
阿龍問。

『丫.....我約左人食，下次先吧，一陣我會去開會!』
我回答。

『咁好啦!咁我同阿雪去食，阿言個死仔又走左堂，你一陣得閒就提佢要開會!拜拜!』

『OK!拜拜!』
我再一次笑笑口咁回應。

而阿雪都以一個微笑黎拜別我。

我望住佢地背影，著眼點仍然望住佢地既開心笑容，一對新婚既夫婦，享受旁人既祝福時，更享受佢地之間岩岩拍拖既感覺，既Pure又True......

其實我無約到人去食飯，只係唔想再係佢地身邊而難受。
嘿......
估唔到平時我地坐埋一齊做Project既時侯，我地身份都係一樣，都係同學。
係學生會會議上，我地身份都係一樣，都係莊員。
但係依一刻開始，當我地坐埋一齊既時侯，我地除左係同學之外，我地大家都多左一個身份，佢地係情侶，而我......
係一盞電燈膽。

廢事食飯比佢地撞到，我寧願唔食去餓住肚求其搵個地方去Hea，當我個肚咕咕聲響起時，覺得自己好折墮，竟然攪到自己咁，何苦呢?但我知道我依一刻唔可以做到大大方方去接受佢地，對住佢地笑已經係我最大極限......

拎起手提無聊掃下Whatsapp張list，好想搵人R水吹Hea下時間，發覺無人可以搵到。
依個時侯諗起當日知道穎兒有男朋友後，唔再理穎兒，但當苦悶緊既時侯，就會係Whatsapp到周圍睇下有冇人可以R到水吹，嘿......
.我諗好多女神都收唔少兵，都係苦悶緊既時侯搵下D兵仔R下水吹，就好似等巴士期間，返屋企既途中，總之就係垃圾時間時，就會搵D無謂人吹下水。
但係我一個都搵唔到，最後仍然得返我一個。

個一刻好想搵阿靜，但當我打開到阿靜既Whatsapp時，發現佢狀態顯示係"上線中"，之後好快又"最後上線時間係14:32"，之後又好快變返"上線中".....過程不斷重覆，好明顯佢同人Whatsapp緊，係阿風吧?唉，我當阿靜係咩?一件工具?係我垃圾時間就想搵佢?平時又唔見我搵?

但依一刻，我真係好想搵下阿靜，我已經無左穎兒同阿雪，我得返阿靜依個睇落好似仲有機會既人，但我覺得自己好似變左質咁，好似追唔到阿雪就想追阿靜咁，我對感情既態度唔係一直以專一而引以為榮咩?唉，我唔知，我就係知道，我真係好寂莫，寂莫真係好可怕。
我就快比寂莫攪到個人好亂，好易亂諗野......

終於到左開會時間，唔洗再係到亂諗野，我慢慢行到去會議室，始終我一直都係到頹緊，係莊員眼中我同個賤人無咩分別，好討厭我，琴日仲同佢地嘈過黎，你話突然間嘻嘻哈哈圍喂威咁玩，我做到佢地都未必做到，心入面始終都係擔心，我就好似執返自己以前留落黎既蘇洲屎咁......
依個就係自暴自棄既代價。

當入到會議室時，已經聽到一班莊員既起哄聲同笑聲，阿龍同阿雪又成為左佢地既討論對像。
我入左去後，慢慢坐低，莊員都因為我既準時而有所驚訝，當見到我後，有左眼神接觸，佢地就點了頭，示意"你好”!之後就繼續捉住阿龍佢地黎問。

『死仔!係到食竟然係到屙呀!』
莊員問。

『唔好講得咁難聽好喎!莊員之間拍拖好正常姐!哈哈!』
阿龍答。

『我當初以為阿明同阿雪拍拖，之後感情有問題先嘈交!丫!原來唔係!原來你先係阿雪男朋友!』
有莊員竟然扯到去我身上，原來班莊員一直以為我同阿雪係拍緊拖，我之所以咁頹係因為我同阿雪關係出現問題，可能冷戰緊，估唔到佢地估中一半又估唔到另一半。

『哈哈!我都以為阿明同阿雪拍拖呀!』

『傻啦!我邊有咁好福氣同阿雪拍拖呀!阿龍同阿雪都係好男人好女仔!佢地先襯呀!哈哈哈!』
為左同班莊員打好關係，我都笑笑口加把咀落去，再一次戴上面具，講出一D違背自己意願既說話。

『WOW!郎才女貌!我地支莊既男神女神呀!我地有喜事可以沖喜一下啦!WOW!』

阿雪都聽到唔好意思，塊面長期紅紅地，不時都用手蓋住自己個口係到笑，好可愛......

『多謝大家多謝大家!哈哈!』

阿言突然偷偷地同我講:『喂，你個心點呀?你之前唔係鐘意阿雪咩?』

阿言依句說話再一次令我感受到心入面既痛，我細細聲回應:『傻啦!我話左我之後對佢無興趣!』

『係咩?你真係咁諗?』

我唔再係到同阿言討論依個，因為我唔想比人聽到，於是我盡量壓低聲線去回應:『其實阿雪麻麻地咋，我係媾都媾第二個啦!咪再講啦!廢事班人又估黎估去!』

估唔到我為左唔想比人懷疑，無啦啦可以中傷阿雪.....唉

係開會期間，大約都係講返政綱發佈會同埋阿Sam係共青團件事。

『係政綱發佈會到，我地好明顯比人針對住，可能係格離莊指使，又可能係因為依排民主牆種種針對住我地支莊既言論所影響，加上阿Sam佢......』

當我講到阿Sam件事時，正想去埋怨同質問阿Sam時，突然睇到莊員既臉，令我覺得依個時侯唔應該咁做，阿Sam同班莊員關係好好，琴日都係因為我質問阿Sam而攪到同佢地嘈，我都係唔好再追究落去，加上阿Sam始終都係我既好兄弟，都唔想我地關係再惡化落去，既然班莊員唔介意，我唯有和應佢地。

『加上阿Sam件事，所以對我地好不利。
不過一日未選，我地一日都唔知會唔會輸，黎緊仲有一個月左右時間，我知道我之前可能有D唔係好理莊務，係到我向大家道歉，黎緊我一定會盡力處理莊務，一齊憾佢老味!』

我預期班莊員都會好High咁和應我，一齊叫憾佢老味，但佢地都沉默住，個樣好明顯對我有介心，而且從佢地既態度睇得出，佢地已經唔再重視勝負，已經唔再關注憾邊個，好似佢地琴日話咁，佢地著重過程多過結果。
我唔知佢地本來一開始已經咁諗定係因為我既頹攪到今時今日既局面，但我好清楚知道我既地位係莊員之間心目中已經係好低好低...低到一個可有可無既人。
這叫我好心痛。

『好囉!阿明返黎啦!』
阿龍打破冷埸說。

『其實我都唔岩，因為我既身份累到大家!我係到都向大家道歉!』
阿Sam說。

『傻啦!你都唔想既!』
莊員說。

『總之黎緊落黎，我有個主意，我今晚會SEND份修正左既政綱比大家，同時間希望大家可以留意一下人地針對我地既言論，我地要作出回應同反擊，同時間，我地都要話阿風支莊有共青團既成員!』
我說。

『阿風支莊又有共青團?』
阿Sam說。

『阿明你點知呀?』
阿龍問。

『我咩都唔知，我諗住屈佢地，反正中大學生一定唔會去深究，對於政治冷感既佢地，只有聽到支莊有共青團，唔多唔少一定對佢地有影響，大家今日有冇睇報紙?有一小部份專欄都講緊中大有共產黨滲透，琴日件事上左報，已經令到好多人關注我地，只要我地屈阿風支莊都有，就算我地嬴唔到，都唔可以比阿風佢地嬴!』

『依招絕呀!大家鬥唱大家!但好似唔係我地作風咁.....同埋有冇帶份報紙黎?我想睇下!』

『雖然唔係我地一直以來既作風，但去到咁既地步都唔到我地去揀!』

『嗯......
.....』

『總之大家今日開始去準備一下吧!好嗎?』

『好啦!OK!無問題！』
莊員答。

『睇黎你真係返哂黎!阿明!』
莊員說。

『哈!多謝!』
我微笑回應。

開完會後，大家都收恰野離開。
聽到阿龍問阿雪:『去唔去睇戲，我想睇最近個套恐怖片!聽人講好正!』

我心諗:『竟然要阿雪睇恐怖片?佢不嬲都唔鐘意依味野!』

但阿雪笑笑口竟然回應:『好呀!你話事!哈哈!』

我驚訝地望住阿雪，點解佢會去睇既?

個一刻，腦海突然閃了一閃，點解今日我同佢地兩個既對話全部都係得我同阿龍?點解開會個陣阿雪無咩意見發表?阿雪從來都無加把咀埋黎?原來係阿雪係阿龍面前顯得一個小小既女人，比阿龍發言，比阿龍去渣主意，慢慢將自己既身份同處事作風慢慢調低去配合阿龍......
..

究竟係阿龍改變左阿雪?定係阿雪為阿龍而改變?望住佢地兩個拖住手離開時，接受莊員既祝福同善意笑下佢地，我既內心再一次刺痛同流淚......
真係好難受。
晚上，收到一個朋友電話，話後日佢地有個反高鐵組織行動係立法會門外攪一個示威，要求政府徹回興建高鐵撥款方案，好想我地中大學生都參與支持。
雖然我地仲未選到學生會，但我地都可以以中大學生身份名義去參與，而且仲有城大，浸大等各大學都有學生出席支持。

基於我份政綱都有提到反高鐵，雖然比一大班人插我依個立埸，但最近因為發生太多事，我都無咩點理到最近時事政治，連高鐵方案傾到咩程度都唔知，如果唔係我朋友打黎提我，我都唔知已經去到通過撥款既日子。
於是我二話不說就答應左佢，我仲提到我將會聯同一班莊員參與。

於是，我係聽日開左一個緊急會議，為反高鐵示威作準備。

『聽日一班反高鐵關注組將會係立法會門外進行靜坐示威，上一次因為班議會進行拉布戰所以拖到今日，今次如無意外今晚將會有結論，我地要作最後既抗爭同埋去聲援一班關注組成員，佢地希望我地可以出席幫手，大家聽晚得唔得閒?』
我問各位莊員。

『雖然我地平時唔係好接觸時事政治，但既然聽日去到關鍵時侯，我諗唔到有咩理由去拒絕，聽晚你預我吧。』
有莊員說。




『但我地其實唔係好清楚興建高鐵既事情，我地都係基於你既政綱先有立埸，但實質上，我地都唔係好了解高鐵件事。』
阿言說。

『我明白依一點。
所以我琴晚準備左大量有關高鐵既資料比大家參考，同埋今次我地是否出席都係自願，去既同唔去既都係你地決定，我地唔會因為你唔去而怪責，我地都唔想撐人數而強逼你地去。』

『但我想問......
聽日係咪只係靜坐?而唔係有任何衝擊行動?因為我成日睇電視見到有示威者同警察有衝突，所以我怕......
.』

莊員問。

『大家放心，我地今次行動只係靜坐，唔會有任何衝擊行動。』
我說。

『我地諗下先!』





『無問題，大家可以討論一下再決定。』


於是，各莊員都睇緊聽日行程有冇空閒時間黎到，又商量一下去唔去。
對我黎講，聽日既行動對比以往我出席既社運行動真係小巫見大巫，始終反高鐵依個議題都傾左好耐，係市民政治冷感之下，實在太少人關注依件事，只有一班網上既人組織關注組，各大專同政黨等等去反高鐵，所以聽晚都應該幾少人去，同埋都應該和平進行。
不過對班莊員黎講，始終都係第一次出行動，難免有點擔心。

係佢地討論商議期間，我將視線偷偷地望向阿雪，慢慢欣賞佢既樣貌，我已經有幾耐無認真望住佢?我都唔記得左了，見到阿雪認真既樣，真係令我好想望多佢一陣，好多人話過，不論男或女，當佢地認真做一件事時，佢地都會散發出一種獨特既吸引力出黎。

我一路望住阿雪，而阿雪不自覺發現我係到望緊佢，短短幾秒間，我地望住對方。
我無逃避佢既眼神，雖然對望既一刻，我既心跳跳得好快，好快。
但我都無逃避，係公事上，我想阿雪去支持，係私事上，我唔想再逃避佢。

當阿雪見到我都望住佢時，然後好快將視線轉向其他人，就好似唔想同我有任何眼神接觸，免得比阿龍見到吧?估唔到依家係佢顧慮我，而唔係我逃避佢，定係佢為左阿龍?始終我同阿雪都算曾經有過曖味關係，而阿龍都知道。
可能對於阿龍黎講，佢對住我都難免有點介意，只係佢唔想表露出黎，而阿雪都唔想阿龍有任何擔憂，都盡量唔想同我有太多既接觸。
依個情況，就係拍左拖後既現象。





一個女仔或者一個男仔，當拍左拖之後，有左身份，唔再係自己一個人，以後想做任何事，任何決定都唔再係自己一個人既事，而係會牽涉伴侶，已經變成兩個人既事。
以後想出街，同邊個出街，都可能要向另一伴報告或者文代。
而重點係同邊個出街，未拍拖前，你可以單獨同男性，女性去街睇電影，但拍拖後，就會為左唔想另一伴誤會，就會斷絕異性過密來往，以後出街只可以搵同性友人去。
拍拖後生活雖然因為伴侶而有所豐富，但亦會因為拍拖而失去一些東西。

而阿雪係未拍拖前，就算同我有幾親密，同我單獨出街都無咩問題，但依家成為阿龍既女朋友，我明白同理解阿雪佢需要避忌一D野，免得同佢阿龍既關係有所影響。
對於此，我只能無奈地默默接受。
因為除左接受，我仲可以做D咩?

阿龍細細聲問阿雪:『你去嗎?』

『嗯!我OK呀!』

『我覺得今次個行動應該可以帶比我地成支莊有一個唔錯既經歷，一來我地好多莊員都未試過真係親身出去示威，一直以來我地都係坐係屋企睇下電視留意下就算，頂多咪係Facebook打下幾句說話，轉發一D消息就代表自己關心政治，但實質上我地從來都係鍵盤戰士，到真正需要我地出去發聲時，我地都會諗好多藉口同理由去推三阻四。
其實說穿了，我地都係一群政治冷感而去扮關心社會既人。
如今我地身為學生會侯選人，如果日後我地真係好好運選到學生會，將會參與好多社運行動，所以今次都係一個好好既鍛鍊比我地。』
阿Sam說。

估唔到阿Sam咁支持我地出行動，都估唔到佢說出一番咁既說話，短短幾句就說穿了好多人既心聲同對政治既態度。
雖然我內心仍然介懷佢當日係政鋼發佈會到認自己係共青團，造成不可挽救既局面，但慢慢地，我都放低己見，慢慢變成如莊員所講，重過程而唔係重結果，我地參選學生會，上莊過程，令我地認識到一大班莊員，不知不覺間我地成為一體，成為一班好好既伙伴，都因為上莊而同阿雪有一段不可忘記既經歷，雖然我同莊員之間既關係有待改善，但依一刻既感覺比我好好。

『既然係咁，我去吧!』





『我都去!』

『好啦!我地去啦!聽日將會係我地第一次一大班人出行動既日子!』

『多謝大家，我一陣會同關注組成員聯絡，聽晚我地就係立法會門外等吧。』
我說。

直到聽晚，我地係地鐵站到點算人數，之後就出發去立法會門外靜坐。
現埸人數比我想像中更多，一班菜園村居民同聯盟，中大現莊學生會，社工學聯，反高鐵行動組，社區發展陣線等等多個組織都黎左聲援。
係我地支莊入面，得我同阿龍有出過社運既經驗，所以今次行動組織由我同阿龍去負責帶住莊員參與。
我地係現埸搵左少少空間安置我地，之後就靜坐。

有組織係立法會門外整左個直播顯示，直播緊立法會入面開會既情況，好明顯睇得到，一班議員盡最大努力去發問同提出動議去進行拉布，但全部都被否決。
而一班建制派既議員回答有關高鐵既問題時，佢地全部都以"有關問題之前已經答完，唔再回應"，"有關一地兩檢問題，會日後商議"等等。
以佢地作風黎講，先通過後檢討依個可恥行為真係令人髮指。

『嘩!我從來未睇過立法會開會係點，平時都係睇電視播D精華，覺得無咩問題，依家睇直播先知班議員咁仆街既!!!』

『咪臭係!班功能組別就坐係到等投票，成部投票機器咁!!依班人點解會代表香港人架?!』

『屌!好嬲呀!!仆街政府!』





『琴晚我睇資料發現政府一直都估計錯誤!!成日都誇大左經濟利益，今次用六百億起高鐵!如果到時又估計錯誤，受害既咪係我地?』

『屌!起高鐵話有一萬個就業機會!不如起係錦上路，慳返三百億黎起公屋仲好啦!到時可以有五萬個就業機會呀!』

主持人大叫口號:『反高鐵!停撥款!』

現埸人數同班莊員都即時大叫:『反高鐵!停撥款!』

『反高鐵!停撥款!』

『反高鐵!停撥款!』

我係側邊聽到班莊員係到熱烈討論同埋見到佢地咁叫到走哂音，雖然佢地對政治無咩認識，對政策既見解都唔係話好好，但我開心既係，佢地開始接觸政治，開始關注到社會上既不公義。
攪社運係要一團火，如果無火好快就會頹，失去意志。
如今見到佢地心中既政治火開始慢慢燒起，真係興幸今次出行動係正確，可以比佢地見識一下，同埋孕育出一班90後既年青人力量。





主持人拎住支咪大叫:『大家!不如我地唱"人民之歌"!唱出我地一班心聲!唱比入面班無能議員聽!我地對民主既追求!好冇呀!
』
『好!!!』
現埸既人都和應同起哄。


"看吧人民在挽手爭取正義和自由
歌聲裡群情似火滿溢激昂震撼著四週

捍衛人權護眾生不分社會還是個人
方可叫無限理想每日每天漸近

人民意願求實踐自由的風不怕遏止
每刻也願勇敢背負這革命旗幟
忘記畏懼勇踏前正面迎接歷史





捍衛人權護眾生不分社會還是個人
方可叫無限理想每日每天漸近"

這晚，這首歌將見證住我地既成長，都見證住我地作為大學生開始關心政治，關心社會，為市民發聲。
大學生，理應如此。

晚上六時多，立法會財務委員會正式就興建高鐵方案進行投票，即係話今次會唔會通過就睇依一次。
現埸人士情緒非常高漲，不斷大叫口號:『反高鐵!停撥款!反高鐵!停撥款!』

但我地都知道，由於立法會內有好多功能組別同建制派議員係到佔據立法會，無論政府想通過咩方案，基本上都一定會通過，而所謂既功能組別唔係我地市民一人一票所投出黎，即係話佢地唔係代表我地市民但佢地卻有立法會投票權，可以見到佢地係立法會霸權，長期騎劫住立法會。
所以今次既高鐵方案，議員同我地都明白到高鐵一定會通過，不過我地唔會放棄，而且我地希望係會議上問多D問題，令到建制派同班功能組別答多D問題，將來有咩事都可以秋後算帳，捉佢地出黎鞭屍。

隨著一班投票機器既功能組別，同一班無良心既建制派議員，高鐵撥款正式通過。
在埸人士即時起哄，情緒好高漲，亦都有人話唔好比入面既議員走，同埋要衝擊立法會。

『阿明!依家點?』
阿Sam問。

『係到等多陣，睇下情況點。』
我望一望周圍，決定留係到多一陣。

現場人士起哄聲好大，身邊既人開始討論緊衝唔衝擊立法會，亦都有人大叫話要去禮賓府門外示威，隨即將人流分開。
埸面開始有D混亂，因為我從來無諗過要衝擊立法會，更加無諗過要惡化我地既靜坐示威，我係一個和平主義者，加上撥款已經通過，已經係不可挽回既事實，咁衝擊立法會係為左咩?為左唔好比班議員走?咁唔比佢地走，到時又點?我地目的係咩?

時間一分一秒咁過，大批示威者開始分別霸佔左遮打花園，德輔道中，同埋立法會門外多處地方，同時都有大約幾百人出發去禮賓府示威。
而立法會門外既示威者開始同警方有衝突。

阿龍:『阿明!你衝唔衝?』

『衝咩呀?』

『前面班人話要衝入立法會，開始準備Call人上前!我地不如都去!』
阿龍表現得好興奮。

『咪住!我地當日開會講過，我地係靜坐示威，唔會衝擊架!加上我地班莊員未試過咁做，都唔想咁做，我地點解要佢地衝?』

『依家情況有變呀嘛!佢地唔衝咪我地衝囉!總有人要帶頭出去衝!如果個個都唔衝咁和平理性，咁對件事有咩幫助?』

『和平理性對件事無幫助?咁衝擊就有幫助?』

阿Sam見到我同阿龍係到理論都忍唔住加把咀:『算啦!唔好再嘈!始終衝擊係有危險!我地又唔係攪開社運，不如算啦!』

『阿Sam講得岩!我地既目的已經達到，要做既野都做左，我地唔需要再做額外既野!』
我說。

『講到尾你地都係怕事，你地唔衝我去衝!』
阿龍說。

『各位!有邊個想上前衝擊?』
阿龍大叫。

莊員有部份男士竟然和應，紛紛走過黎支持。

『你地傻左呀!衝咩擊呀!』
我同佢地說。

現埸有市民見到我地理論又加把口支持阿龍:『後生仔!咁有衝勁!將來香港靠哂你啦!』

『又唔好咁講!我地都係盡一分力姐!』
阿龍見有人支持自己，表現得更興奮。

『WOW!!』
前方既示威者開始起哄，而且開始唔小人係後面開始湧上黎。

『大家!我地唔好去衝擊，我地盡快離開依到!』
我說。

『大家!前面有一班人係到試圖衝擊立法會!我地作為大學生!好應該上前盡一分力!如果大家想一齊衝!依家跟我黎!』
阿龍說。

我即時火起，捉住阿龍大叫:『你講夠未呀!你想死既話你自己去!唔好累人呀!』

阿龍推開我大叫:『你龜縮就返屋企!我有我衝!唔關你事!』

在埸有一班後生仔說:『怕就返屋企啦!』

『你收聲呀!關你咩事!』
我罵班後生仔。

在埸人士知道阿龍佢地想衝，即時遞上保鮮紙，雨衣同潛水眼鏡，以防警方用胡椒噴霧!阿龍就收哂所有物品，同班莊員係到互相幫大家包住個身體。
睇黎佢地真係要上前衝擊立法會。

『阿明!依家點?』
阿Sam問。
,

『唔洗理佢!我地帶班莊員走吧!』
我說。

『OK!咁我地走吧!』

當我地收恰D報紙時，準備離開，我望到阿雪竟然拎左D保鮮紙同雨衣著上身，我即刻走埋去問佢咩事。

『我都要上前!』
阿雪說。

『你傻左咩!你女仔黎架!』

『阿龍上左去!我都要去!放心啦!我地無事既!我地唔會企最前，有咩事我地會走。』
阿雪微笑回應，但從佢既臉色黎睇，佢個樣好緊張同好擔心，好明顯佢從來未遇過咁既情況，係因為阿龍去左佢都要跟住嗎?就係因為佢係阿龍女朋友，佢就要陪住阿龍嗎?

『唔得!!你知唔知咁做好危險!我唔會比你咁做!』

『阿雪!OK未?OK就上去吧!』
阿龍突然從後說。

我轉身再罵阿龍:『你自己想做英雄就自己做到夠!你唔好拉埋阿雪落水!』

『你講夠未!我無逼過佢!我都知危險!我都叫左佢唔好去!係佢自己決定去!』
阿龍說。

『你地唔好嘈啦......
係我自己決定!』
阿雪說。

『阿雪呀......』

『放心啦!我地無事既!』

說罷，阿龍就帶住部份莊員同阿雪就逼上去，務求行到最前線，即係立法會門外。
望住佢地身影慢慢消失於人群之中，都開始見到警方舉起旗幟，寫明如果示威者有進一步行動就會作出防衛，要求我地盡快離開。

莊員都收恰好，正要離開:『阿明!走吧!』

我視線一直望住前方，實在好擔心。
於是同阿Sam說:『你帶佢地走吧!我要上去!』

『下?你上去做咩呀?』

『我要睇住阿雪!我唔會比佢有事!你地快D走!』
說罷，我就衝上前搵阿雪佢地。

人群之中好擠逼，後面班人不斷撞上黎，逼到我根本搵唔到阿龍佢地係邊，而有人大叫:『班狗官想走呀!唔好比佢地走呀!』

此言一出，在埸人士情緒更加高漲，不斷叫口號，同時係咁從後逼上黎。

『WOWOW!衝呀!』
前面傳出一班叫聲，相機閃光燈係咁閃，好明顯前面開始有行動。
激氣，點解好地地會攪成咁。
我好辛苦逼到上前，搵到阿龍佢地。

『夠啦!班莊員已經走左!我地走啦!』

但阿龍無理到我，不斷叫口號同逼上去。
我清楚阿龍性格，當佢決定好做既事，無人可以阻到佢，所以我都放棄左唔勸佢，反而更加保護阿雪。
我見到阿雪雞手鴨腳咁將保鮮包隻眼，我就行埋去幫佢整一整。

我一路幫佢整一路說:『一陣你企我後面，有咩事你要走!知唔知?』

『嗯!我答應你!你都要小心!』

當我企係阿雪面前幫佢整好副潛水鏡，睇見佢一臉天真既樣，傻傻更更咁好似唔知發生咩事咁，同現埸氣格格不入，就好似一個細路女無神神走左入大人既世界咁，令人好想好想保護佢。

『阿雪.....』

我話未說完，前面已經同警方爆發衝突，後面既人更加湧上黎，我都逼於無奈咁逼上前。
警方手拖手築成一條人鏈，再加上前面放上鐵馬，防止示威者更進一步上前，而我地就不斷向上逼，令到前方既人係咁撞個鐵馬。

警方再一次開咪宣佈:『請盡快離開!否則會採取進一步行動!請示威者盡快離開!』

警方再一次舉起紅色旗以示警告，睇黎情況好快一發不可收恰。
唔洗一分鐘，衝突正式爆發，所有人都一窩蜂咁湧上前，我擔心阿雪比人撞倒，於是我將阿雪推後，叫其他莊員帶佢走，由於莊員都知道事態嚴重，都聽我話帶阿雪走。

『阿明!你要睇住阿龍呀!』

依句說話係阿雪離開前最後一句說話，估唔到去到緊急關頭，佢係關心阿龍多過我，個一刻埸面雖然混亂好嘈，但係係我眼中，所有野都好似靜止左咁，個腦一片空白，眼白白望住阿雪離開，個腦不斷重覆一句"阿明!你要睇住阿龍呀!"

請示威者盡快離開現埸!否則會採取進一步行動!

警方既大聲公叫聲令我突然嚇左一嚇，清醒過黎。
後面既人將我推到最前，驚覺阿龍都係最前。
我就同佢講:『阿龍!夠啦!阿雪佢地都走左啦!』

『咩呀?』

『我話阿雪佢地走左呀!』

『阿雪做咩話?我聽唔到你講咩呀!』

由於現埸起哄聲好大，我同阿龍中間有幾個人隔開左我地，所以阿龍聽唔清楚我叫佢。

『WOW!!反高鐵!停撥款!』
起哄聲更大。

阿龍不斷用腳踢開鐵馬，同埋前面班人試圖爬過鐵馬進入立法會!當警方見到有示威者爬過鐵馬時，即時用胡椒噴霧射向前面既人，警方一噴，前面既人即時散開!!!

『仆街!走呀!!』
前面既人大叫。

『嗚呀!!』
阿龍大叫，好明顯佢被胡椒噴霧噴到。

我轉身望望阿龍既方向，見到佢已經退後同埋係咁用手亂咁Fing，我就大叫:『阿龍!!!你有冇事呀!!!』

說罷，突然間我背部感到好似比火燒一樣，好刺痛，我即時反應係轉身一望，就見到有警察向我噴胡椒噴霧。

『呀!!!!!!!!!!!!!!!!!!!』
我隻眼即時覺得好撚痛，個種刺痛痛到入心入肺，我隻眼完全張開唔到，我隻雙手遮住塊面，本能反應不斷整走眼上既既液體，但真係好撚痛，後面既人又係咁逼上黎，我痛到不斷大叫，跪左係地下。

我完全唔知個刻發生咩事，只係知道好嘈好混亂，隻眼完全張開唔到，個背部好熱.....我個刻以為自己盲左，會唔會死係依到?個頭好暈.....點解好地地會攪成咁?阿雪佢走唔走到呢?丫......
.

『讓開!讓開呀!有人中左招訓低左呀!』

係混亂同好嘈既環境下，我仍然聽到一把好清晰既阿叔既聲音，然後我就感覺到好多人捉住我，之後抬起我，慢慢抬出去。
個刻我除左感到好撚痛之外，仲覺得好淤，依到好多記者同電視直播緊，我咁樣衰比人抬出去一定比人笑死。
唔知阿雪見到我中左招會點諗呢?係咪覺得我當初唔衝擊既決定係正確呢?阿龍都中左招，但傷勢一定輕過我，因為佢整左保鮮紙同有潛水鏡，而我咩春都冇，硬食胡椒噴霧，講嚴重，我嚴重過阿龍十幾廿倍，唔知阿雪見到我咁慘會唔會同情我?關心我呢?

當我意識到自己比人抬到出去，慢慢放低我，有人提議用水幫我洗眼，但有人阻止左，話用水洗可能有反效果，但我實在痛到仆街，於是D人最後都決定用水慢慢少少地幫我洗走臉上既液體，但好笑既係，當時無人有水係身，我聽到有人話即刻去買水，而我就靜靜地坐係到等人救。

我Feel到自己開始流鼻水，同埋有少少呼吸困難。
雙眼依然感到刺痛，成身好似比火燒咁，成身都無哂力，估唔到胡椒噴霧咁堅，噴幾野就收左我皮。
點解警方有依D有殺傷力既武器對住我依D手無寸鐵既人?你老味真係好撚痛。

『阿龍你有冇事呀?』

我隱若聽到阿雪既聲音，我突然有一股衝動同力量，好想張開雙眼，因為我想見阿雪，好想比佢知道我係到，我中左招，我需要佢既關心，我需要佢......
.

我慢慢半張開隻眼，朦朧地見到阿龍坐左係地下，而阿雪用紙巾幫佢清走臉上既液體同慢慢幫佢拆保鮮紙，埸面好溫馨，就好似一個征戰完既士兵，身負重傷，誓死都返返屋企搵佢老婆，而佢老婆已經一早係門口等佢返黎，慢慢幫佢清洗身上既污糟野，慢慢呵護對方。

當我見到咁既情境後，內心好痛，好痛。
阿雪，你知唔知我係到?
你可唔可以同我講:『阿明!Sorryar!我見你唔到呀!原來你係到!有冇事呀?痛唔痛呀?』
如果你咁講，我個心起碼會好安樂，因為你係睇我唔到先唔理我，而唔係本身就唔理我。
盲既都知我嚴重過阿龍咁多，點解可以去關心阿龍而唔係關心我先?我係為左咩而衝上前?我咁樣係唔係自己囉黎衰?

『頭先邊個話要水架?』
突然有人大叫。

『係個到!佢需要用水洗!』
阿雪大叫。

阿雪所指既佢係阿龍定係我?我個刻心裏不斷拜託上天，拜託上帝，拜託彿祖，總之咩神都拜託個個人千其唔好行埋黎，因為行埋黎既話就代表阿雪所指既佢正正就係我。
當一個人雙眼好似盲左既時侯，聽力反而係更加強勁，令我聽到腳步聲慢慢走近。

『後生仔!有冇事呀?拿!我依家用水慢慢同你洗眼!你唔好郁呀!』
一把阿叔既聲音出現係我身旁，好明顯佢係同我講。

我半張開隻眼，望望阿雪，原來佢一早知我中左招坐左係到，點解唔肯黎睇下我關心下我?而全程留係阿龍身邊?依個就係朋友同男朋友既分別嗎?我個心好痛，真係好痛。

『後生仔!痛唔痛呀?』

『痛......
好痛。』

『陰公囉!你忍住呀!依家幫你洗!』

大概阿叔以為我所講既痛係隻眼比胡椒噴霧所引起，但事實上，我所講既痛係心入面既痛，一把痛到入心入肺個隻痛。
我感覺到水慢慢佈滿我既臉，我已經分唔清我臉上既水係阿叔淋我，定係我既眼淚，我竟然不自覺地喊左出黎，但我盡量死忍住，一直半抽搐咁喊，阿叔以為我一定嚇親，所以就安慰我:『其實好小事姐!唔緊要架!好快無事!後生仔捱得既!』

阿叔既粗獷聲線，但又以一把溫柔既態度安慰我，令我更加盡情喊出黎。
我唔知點解見到阿雪同阿龍依個畫面會忍唔住喊，因為係琴日係學校見到佢地正式宣佈拍拖個一刻，我都可以忍住。
但估唔到，去到一個咁緊急既情況，一個我同阿龍都受左傷既情況下，阿雪選擇左照顧佢男友，而我徹徹底底地輸了，我最心痛莫過於此，突然間覺得內心好孤獨，好孤獨，好寂寞，好寂寞......


那晚上，莊員送左我返Hall，因為我唔想嚇親我屋企人，於是返Hall休養。
返到Hall後，就攤左係張床到，成身都好累，腦海只係諗到阿雪，我手握拳頭，我唔甘心，我接受唔到失去阿雪，我更加接受唔到阿雪同阿龍一齊，但我實在成身發唔到力，就算我盡力去握緊拳頭，都握唔到，我竟然連小小既拳頭都握唔到，我仲點可以去捉緊阿雪隻手?


"『hello~你係咪孔明巴打呀?』
"

『哈哈!好呀!阿明!你叫我做阿雪啦。』
阿雪伸出右手，示意同我握手。

我笑了，估唔到佢會咁老套，我都伸出手同佢握手:『希望我地黎緊三年會讀得開心。』

『一定。』
阿雪帶以微笑回應。

"『喂呀!你肯唔肯講呀!』

『講咩?』

『你鐘意既人係唔係讀Psychology呀!』

『哈!你又提返依條問題。』
此時，車門都開了。

『快D答我啦!』
阿雪似乎有點急。

我伸手按一按阿雪既頭:『唔知呢!』
"

"『係呢，點解你成日都覆我既SMS同MSN咁慢架。』

『下?Sorryar!我成日都要幫人補習，所以我無咩點睇到。』

『次次同你傾親，你都係覆我好少，又好快Offline!』

『平時我同DFriend都係咁架WO!』

『我....唔係你平時Dfriend呀嘛!』
我擺明另有所指。

阿雪望左我幾秒，之後笑笑口答:『好好好，我答應你，以後好快咁回覆你，打多D字!哈哈。』
"


"『捉棋之嘛。
又唔係D咩事，我地係學生會嬴返佢一次咪得!我一定撐你架!!』
阿雪輕輕捉住我既手說。
"


『究竟你有冇心上人姐?講黎聽下啦!哈哈!』
阿雪說。

『阿明....覺唔覺得好凍呀?』
阿雪細細聲說。

『咁你慢慢用手吸走我既熱力啦!』
我細細地回應佢。

阿雪聽到後就笑左:『哈哈!衰人!唔好係到引我笑!』
說罷，見到阿雪既影象慢慢離我而去。

『唔好.....唔好呀.....阿雪!唔好走呀!阿雪!』

"醒了我卻還是閉著眼睛只有這樣才能留住夢境
還看見我最愛的眼睛還有你偷偷親吻我的情境
醒了我都不會睜開眼睛是怕淚水慢慢吞噬心情"

張開雙眼，呆呆望住天花板，原來岩岩係發夢，一個夢到我同阿雪以往經歷過既夢，我呆呆望住天花板，成身半點力都發唔到，我慢慢緊閉雙眼，我好想追返岩岩所發既夢，好想繼續享受同阿雪相處既夢，只有夢入面我先可以同阿雪起埋一齊，只有夢入面我先可以同阿雪親近。
好想永遠留係夢入面......
.

"原以為我們有了約定就能夠聽見朋友祝福的聲音"

一直以來，我都自以為事，以為可以同你起埋一齊，以為我同你都有共識，以為我地有左約定，只係差對方一句說話，一句表達心意既說話就可以起埋一齊享受大家，同學，朋友既祝福。


"還來不及和你和你在一起
數著天空裡墜落的星星
你已經離我而去愛沒有繼續
原來我根本不是你的唯一"

『WOW!你終於得左啦!阿龍!!!』
同學大叫。

『點解阿雪會鐘意你架!!你究竟點追佢架!!』

『嗚呀!!竟然比你搶先一步!你就威啦!』

但原來身邊朋友所祝福既聲音，唔係祝福我同你，而係祝福阿龍同你。
仲記得聖誕節同你表白個一晚，天氣好凍，面對剛離開既你，面對住岩岩表白失敗既我，面對住我地之間既關係步向終結，我地之間既曖味同愛情都唔會再繼續。
直到知道阿雪同阿龍起埋一齊之後，我先發覺，原來我根本不是你的唯一。

"我緊閉雙眼摒住呼吸根本就不敢在夜裡想你
誰知道在白天遇見了你看見你新的唯一靠在你懷裡
我流乾眼淚不能呼吸我無法面對最後這個結局"

當知道阿雪同阿龍拍拖之後，係夜晚，我係唔敢諗起阿雪，因為我一諗起阿雪，我個心就好痛，好痛。
痛在我無能為力去挽求依個局面，痛在我改變唔到我同阿雪之間既關係，個種後悔同恨自己既感覺令我好難受，加上夜晚寂寞感覺好強烈，負能量超標......
令我怕左同意識到我夜晚係絕對唔敢去諗起阿雪.....

就算我唔去諗阿雪，係學校到我依然要去面對你，同埋你既男朋友，睇到阿龍坐你格離，攬住你，拖住你，睇到你聽哂阿龍既說話，睇到你呵護阿龍既時侯，即使我強忍住內心既痛，但我仍然接受唔到依個結局......

"曾經我們有過無數話題愛到最後
我們對愛竟會無能為力"

『我唔想再講野，我地算啦。』
阿雪搖搖頭，之後一直望住部機。

『我地不嬲...都算架啦.....』

我都開始無氣再講落去......
總覺得沒完沒了。

以前SMS每日百幾個，Facebook傾計傾到零晨，出街有講有笑，但係到最後，我地之間已經無說話可以講，我同阿雪之間既感情如無意外......
.真正的......
就咁算吧。

張開雙眼，呆呆望住天花板，順手拎部手提出黎睇，雙眼仍然刺痛，估唔到過左一晚都仲咁痛。
望一望手提顯示，竟然收到過百個WhatsappMsg，一睇之下發現佔左最多Msg既係阿靜，原來佢知道我琴晚反高鐵示威受左傷，好擔心我。
而其他Msg都係莊員，阿雪佢地。
但阿雪既Msg比我感覺好同其他莊員無咩分別，就好似大時大節既祝賀Msg咁，CopyandPaste咁Send過黎，無半點出自真心，無半點比我感覺係溫暖，只係一堆冷冰冰既文字。

再打開阿靜既Msg，比我感覺上，佢有感情過阿雪。

阿靜:
阿明!頭先係電視見到你比人抬走!你有冇事呀?

阿靜:
有冇事都好!覆我丫!

阿靜:
阿明.....你點呀

阿靜:
點解唔聽電話?我叫阿威打比你，你都無接聽到.....我好擔心你

阿靜:
阿明.....你點呀?訓左?

阿靜:
阿明!聽早我黎Hall搵你丫!

阿靜:
你起左身未?我依家出門

阿靜:
應一應我!我真係好擔心你

阿靜:
阿明!我唔知你房既匙卡，我等緊我FD黎接我上HALL，希望你室友係到啦

當我睇到依段Msg後，個腦呆左一呆，之後即時有反應彈起身，阿靜要上黎?我再望一望我室友係唔係到，佢仍然熟睡中，我隱若記得琴晚班莊員嘈醒左佢，要佢照顧我，睇佢訓得咁淋，我估佢為左我都好夜先訓。

"拍!拍!拍"

我意識到係阿靜上黎，我落床準備去開門時，發覺全身都腰酸背痛咁，就好似好耐無做運動，突然間做左成日運動，攪到周身都酸軟，特別陽光哂落間房到，攪到我雙眼更加剌痛，要合合地眼，又張開少少咁睇野。

開左門之後，果然係阿靜，身旁仲企左佢一個女性朋友。
阿靜見到我之後，無咩反應，好冷靜咁對佢個朋友講:『唔該哂!』

『唔洗!咁我走先!』
說罷，佢既朋友就走左。

阿靜見佢朋友走左，即時換轉一副好擔心我既樣，係咁問我發生咩事。

『你點呀?你對眼係咪有事呀?』

『嗯......
好酸，有D刺痛。』
我邊示意叫阿靜入黎，邊說。

關上門，我就攤係張床到，實在感到無力感。
阿靜就坐係我床邊，見到我室友係到訓覺，就細細聲咁同我傾計，問我情況。

『洗唔洗同你去睇醫生呀?』
阿靜問。

『唔洗啦......
我諗訓返晚應該無事。』

『但我見你好辛苦，不如去睇醫生啦，係學校睇好平之嘛。』

『個D醫生出名廢架!佢頂多咪開隻眼藥水黎，有咩用!』

『你講得岩!我帶左眼藥水黎比你!』

『嘿......』

我個陣唔知點解覺得好笑，不禁冷笑左一聲。
個陣我仲係閉起雙眼，一路同阿靜對話，因為閉起雙眼會令我感到舒服D。
令我諗到Eason首人來來往一句歌詞"閉起雙眼你最掛念誰"，腦海岩岩仲充斥住阿雪既畫面，一時之間阿雪既影象揮之不去。

『打開隻眼!我依家幫你塗眼藥水!』
阿靜帶點命令既說話。

『下?你講真架?』
我即時張開雙眼，因為估唔到阿靜真係黎真，我以為佢帶左眼藥水係假既。

『拿!我帶左呀!乖!我幫你塗!』
阿靜手上真係拎住支眼藥水。

我自細就好怕塗眼藥水，大佬......
要整到隻眼有咁大得咁大，突然隊支野係我隻眼面前，咁近距離望住支野滴D野落黎，嘩!我諗起都驚!所以細過阿媽幫我塗個陣，我都忍唔住合埋隻眼，攪到次次都滴唔到我隻眼到，攪到好耐。
你依家要同我滴?我真係淆底。

『唔呀!唔洗滴啦!』

『你又唔睇醫生!又唔滴!你想點?快!』
之後阿靜就隊支野落黎。

我本能反應推開佢隻手，彈起身同佢講:『唔呀!我唔要呀!』

阿靜一野用手推返我落床，之後我正想開口講野之時，阿靜又帶命令既語氣說:『訓低!唔好郁!』

唔知點解個一刻，我有一種莫名奇妙既感覺，我突然好受落依一套帶有命令既說話，感覺上好似情侶耍花槍咁，又感覺到好似有媽媽照顧我咁，有一種母愛既感覺。

雖然我好受落，但我又想試下比阿靜命令多幾次，我好享受依一種感覺，就扮哂野反抗下

『唔呀!唔要呀!』

『收聲!唔好嘈!唔好郁!好快就攪掂!至多你好返我請你食飯!』
佢叫我收聲個陣，我真係覺得好正，依一刻，我成個細路仔咁，唔敢去打針咁，要護士姐姐哄下我，原來真係幾正。
為左適得其反，我就真係收聲。
而阿靜以為我真係為左佢餐飯而收聲，就笑我屎嗇。

當我將隻眼有咁大整到咁大時侯，而阿靜將佢個頭望望移近我時侯，近距離望到阿靜既樣，好靚，皮膚愈黎愈好，而且......
.丫......
我好耐無真真正正咁近距離望住阿靜，而我都好耐無試過阿靜係我身邊，我地真係好耐無見過面，估唔到見返面會係我間房，而我仲受左傷。

原來關心我，擔心我既係阿靜，一個好耐無聯絡，但因為我受傷而搵返我既人。
當我受到阿靜既照顧時，令我感到好舒服，阿龍當時被阿雪照顧都有依個感覺嗎?我真係好寂莫，好孤獨，兜兜轉轉攪左咁多野，到最後都係得個吉，得返自己一個。
而我漸漸覺得我真係需要一個女朋友，當我寂莫同孤獨時可以搵女友解悶，傾計，什至解決性需要。
當我工作感到累既時侯，好想打比女友呻下，得到女友既支持。
當我等緊巴士，返屋企個段垃圾時間，好想打比女友傾下計，消磨下時間。
當我有套電影想睇，有地方想去，好想搵女友陪我睇。
當女友唔開心時侯，我好想照顧下佢，鍚下佢，比到幸福佢。

講到尾，我好想有個伴。

唔知點解"好想有個伴"依個念頭突然間一發不可收拾咁，由我腦海深處湧現出黎，禁都禁唔住。
而我岩岩起身個陣，生理反應之下，我扯左旗，加上阿靜係我格離，係寒冷天氣下，令到間房本來好凍好涼，傳來一陣少少既暖體溫，而佢隻手同我身體有所接觸時，都令我有點反應。




當阿靜幫我滴眼藥水時，為左想一Take過，準確咁滴落我隻眼到，就靠得好近。
而我個陣突然間忍唔住將個頭慢慢向阿靜方向伸去。

短短一秒之間，短短幾厘米既距離，我個嘴就鍚左阿靜一淡。
由於黎得比較倉猝，我都較唔正個位，本來想鍚佢個嘴，變左鍚左佢嘴上同鼻下之間既範圍，雖然鍚唔到正宗位置，但仍然接觸到阿靜既嘴唇，我初吻仲係到，一直都保持，如今終於比左阿靜，都算係叫初吻呀?原來Kiss既感覺係幾奇妙，難以用筆墨黎形容，只係好想鍚得更加狠更加長時間，但阿靜已經眼都突埋，即刻彈開，塊面即時紅哂，用手掩住把口，驚訝咁望住我。

當我見到阿靜咁既反應時，我內心突然不安起黎，我即時諗到既.....係怕阿靜驚左我，會唔會當左我係個咸濕佬?突然鍚左佢一淡，佢以後又點睇我?佢對我印象係咪差哂?佢又會唔會誇張到告我非禮?雖然依個可能性都幾細下，但我個刻真係怕阿靜對我印象差哂，屌啦星，鍚左一淡之下竟然諗左咁多影響出黎，但鍚個下竟然任何後果都諗唔到，唔通真係用左『下體』
諗野?

『阿......
阿靜。』
我只能驚訝望住佢，但我都唔知可以講D咩。

『你頭先......
做咩鍚我?』
阿靜仍然用手蓋住把口。





突然我有一個念頭，係短短幾秒之間，腦海即時將依個情況分析，如果我成個死狗咁認錯，反而令到關係會惡化，我以後都難以係阿靜面前抬頭，於是我唯有用一個無賴既態度去對佢，咁樣應該效果唔錯。

我企起身，用盡成身既力，好輕巧咁跳落床，十足一個Playboy咁，笑笑口咁講:『正唔正先?』

由於我岩先仲係個死狗咁攤係張床到，仲係死死下個樣，突然間見我變成一個精力旺盛既人，阿靜彷彿覺得自己好似比我戲弄咁。

『原來你一直都無事!係到扮野!』
阿靜似乎有點生氣。

『我唔咁做!我又點知你會關心我呢?』
我行埋去，用雙手輕摸阿靜塊臉，扮哂情聖咁。
連我自己都覺得嘔心同好笑。





阿靜一野甩開我隻手:『咪玩啦!』

『咁鍚多淡好冇!』

阿靜一野推開我，突然間依下無情力令我本來好虛弱既身體掉倒係地下，個下個屎忽真係跌到痛，但我仍然扮哂野。

『以後唔洗指意我再理你!哼!』
說罷，阿靜就行去床到拎埋袋走，仲狠狠咁關門。

『呯!』

見到佢走左，我都鬆一口氣，成身都無哂力咁攤左係地下，呆呆咁望住天花板，覺得頭先個『無賴』
行為，有D似我上年既作風，我唔係不嬲都咁對阿靜嗎?唔通我對阿靜既作風同態度都變左嗎?不知不覺間，令我懷念返以前成日整蠱阿靜，戲弄阿靜既日子，次次阿靜都好嬲，見到佢比我激到發火個樣，真係令我好覺得好過癮，但最後我地之間又無咩事咁，唔知依次會唔會又係咁呢?畢竟今次真係玩得大左。

『唉!』
我嘆了一句，就用隻手蓋住雙眼，我真的累了。

『女唔係咁媾既!阿明!』





依把聲咪係我室友?

『哈!死仔!你幾時醒?』
我仍然攤係地下，用手蓋住雙眼說。

『由你係咁話唔要滴眼藥水個刻開始，我就醒左啦!我幾驚你地係到攪野呀!』

『哈哈!』
我企起身，攤返係張床到，呆呆望住天花板。

『你無事呀嘛?』

『無!我想抖多陣，一陣仲要返學校攪D野。』

『咁好啦!我起身返學啦!有咩call我!』
說罷，我室友就去左廁所梳洗，而我就閉雙眼，作最後休息。





晚上，我同莊員一齊印左好多份文件同大字報，全部都係針對阿風支莊既言論，仲有老屈阿風入面有共青團，攪外務既莊員有政黨背景，偏向民建聯，學生會最忌有政黨背景，最忌令人有懷疑，即使以上既野通通都係老作，但已經唔多唔少影響緊學生對佢地既睇法。

同時間，為左唔想比其他學生同阿風支莊話依D言論係我地早前比人踢爆有共青團先老屈佢地，所以我地同時印製大量言論文件以第三者既角度去寫，不但只插爆我地支莊有共青團，仲插爆埋阿風支莊內政混亂，有上莊支撐，透明度唔高，我地務求同歸於盡，攬住一齊死。

『阿明，貼上依D野，聽日中大應該幾熱鬧。』
阿龍說。

『嗯，好快就黎一埸最後大戰。』
我地邊貼邊說。

『阿明，你隻眼仲有冇事?不如剩低落野既野，比我地攪啦!』
阿雪說。

『無咩事，今早抖左好耐，我OKGA!』
雖然阿雪問到，但我仍然有點介懷，依家先關心我身體狀況嗎?

直到半夜，我地完成手頭上工作，各自回家。

『我地走先啦，拜拜!』
阿龍就拖住阿雪隻手一齊離開。





呆呆望住佢地背影，雖然內心有點酸，但已經無咁強烈，看來我內心深處，打從心底已經開始接受依件事。

『你返Hall嗎?』
阿言問。

『嗯，你都返屋企吧。』
我說。

拜別左班莊員後，獨自一個人返上Hall，個條長長既路又令我諗左好多野，依堆垃圾時間一個人行真係好悶，個腦諗起既人唔再係阿雪，而係阿靜，我摸一摸自己個嘴，回味緊今早鍚阿靜既感覺，好想記低依個感覺，好驚唔記得左初吻既感覺，因為我聽到好多人講過，如果一個人對感情認真既話，依世人都會記得初吻既感覺，如果對感情唔認真既人，連幾時初吻，鍚既感覺都唔係好記得。

我拎起手提，打開Whatsapp，留意到阿靜既Status寫住"你在想什麼?"，更新時間為8小時24分鐘。
即係我早上鍚左佢之後改既?"你"係指我嗎?睇黎我依一吻，令到阿靜開始混亂起黎。

阿明:
做緊咩?

阿靜:




不理你

阿明:
點解呀?

阿靜:
你話呢

阿明:
我真係唔知喎

阿靜:
唔知就算

阿明:
今早既事?

阿靜:
Angry

阿明:
你再Angry就會進化成Angrybird架啦

阿靜:
唔好笑

阿明:
扮野!你一定係到笑緊!

阿靜:
......
.

阿明:
今早既事.....對唔住，我衝動左

阿靜:
算吧!

阿明:
食左飯未?

阿靜:
食左了



阿明:
做緊咩?

阿靜:
nothing

阿明:
ic

接著，阿靜就無再回我，我雖然盡力想攪下氣氛，但阿靜既冷言冷語，字數都係幾隻單詞回應，都令到我無咩癮去傾落去，睇黎今早既事對阿靜真係有點影響，不禁有點後悔感覺出現。

沖完涼後，攤係張床到，又忍唔住拎起手提睇，發覺無人叫我，阿雪同阿靜雖然顯示"上線中"，但奈何唔係同我傾緊計，再望一望阿龍既Whatsapp，又係顯示"上線中"，大概同阿雪傾緊計吧?而阿靜呢?同阿風嗎?最近好似無咩見佢同阿風有任何消息狀況，再用手提上網按下阿靜既Facebook，睇下佢既相，真係幾靚女，阿靜真係我一手一腳咁改造出黎，見到佢張張相都影得好自然，面對住相機佢都好大方好自然咁去影，一D都唔怕同抗拒，影相都無再三分臉，而且好勇敢咁用正面既樣做Facebook頭像，因為通常對自己個樣無信心，毒撚就會用動漫既相黎做頭像，什至空白，而毒女通常都係拎D外國歌手/名星，或者蓋住臉，拎下角度既相黎做頭像，總之就唔會比你見到佢個樣。

睇黎阿靜真係改變左好多。
係好事定係壞事呢?

第二早，民主牆反應果然熱烈，好多中大學生係民主牆到指指點點，議論紛紛，仲有好多學生係大字報上填上學生編號留言，大多係"我們不要有政治背景的學生會"，"投不信任票是常識吧?"。

阿風同班莊員睇到以上言論即時咬牙切齒。

『阿風佢地黎左喎。』
阿言說，而我地位置正正係遠處望住。

『過去會一會佢地。』
我說。

『阿風!咁樣攪法，我地好大獲!』
阿風莊員說。

『即時Call班莊員開會，我地要諗下對策!』
說罷，阿風就轉身離開，剛巧遇到我。

『咁急趕住去開會呀?』
我笑笑口問。

『你個仆街......
咁樣砌我生豬肉?』
阿風說。

『你咁講即係話D野係我貼上去?你無睇到我地都有份比人插爆咩?』

『如果係既話，你地點解可以咁冷靜?』

『哈!上次政剛發佈會我地都比人噓爆啦!仲邊會嬴?洗咩咁著緊，你就唔同啦!你一定以為自己志在必得，比人話幾句就已經淆到震，真係陰公。』

『你唔好咁串，即使有依堆垃圾言論都影響唔到我地，你要玩黑材料呀嘛!我就陪你玩!你要攬住一齊死呀嘛!好!就睇下邊個死先!』
阿風認真說，說罷就係我身旁走過。

唔知點解聽到阿風依句說話後，內心不安感突然湧現，我一直以為依件事上食硬佢，而事實上我又真係玩殘左佢，先嬴一局，但見到佢講依番說話後，我覺得有點心寒同淆底，心跳得好快，特別佢個句令我好在意"你要玩黑材料呀嘛!我就陪你玩!你要攬住一齊死呀嘛!好!就睇下邊個死先!"

我擔心緊......
我係咪激起一隻沉睡左隻獅子。

『依家點做好?』
阿Sam問。

我吞了吞口水，將內心不安既感覺盡量收埋:『我地都去開會吧，黎近下星期質詢日都要準備一下。』

望住阿風既背影，總覺得今次我所做既野將會付出沉重代價。

係會議室內。

『下星期質詢日同上次政剛發佈會唔同，上次學生所出作既提問都被局限係政剛事宜，而今次將會完全開放所有問題，到時我地回應將會更加困難，隨時比人問一D針對性，難堪既問題，大家都要有一個心理準備。』
我說。

『你覺得我地會被問咩問題?等我地可以去準備一下。』
阿雪問。

『應該都係共青團既野。』
當我講左依句說話後，我不禁望一望阿Sam，始終佢係共青團既成員，聽日佢應該成為戰靶，而且更可能連累我地。

『我會講明自己同共青團係劃界線。』
阿Sam說。

『嗯，到時侯我地會撐你。』

『完左依個質詢日，好快就會正式投票，我地選唔選到學生會就睇依一次。』
阿龍說。

『總之我地讀熟自己政剛，留意一下民主牆最新近況就得。』

『講起民主牆，你估阿風佢地會點反擊?』
莊員問。

『我都唔知，我總覺得......』

正當我想講出內心上既不安時侯，但為左怕莊員之間會後悔咁樣做之外，仲可能會打擊佢地士氣，於是我都係決定唔講。

『總之大家團結D，係好又好，係衰又好，都係短短一個月內既事，好快完結。』

開完會後，大家各自各做自己野，而我再一次望住阿龍同阿雪拖住手離去，阿言亦都問我返唔返Hall，個情境就好似琴晚咁，日日如是，就好似機械式咁生活，除左莊務上有點激情外，其他感情生活仍然一片空白。

係返HAll個段垃圾時間，我又拎起手提睇，阿靜仍然無叫我，其他人都無叫我，Whatsapp好似荒廢左一樣。
我禁阿雪既Whatsapp睇，發現佢個頭像加左張相，係一張同阿龍好親密既相，以往阿雪都係用舊式手提，玩Sms時侯，都只係顯示佢個名，如今佢換左智能手機，開始玩Whatsapp，都順便加張頭像落去，我又禁一下阿龍既Whatsapp頭像，亦都係同阿雪一張親密既相，我係到諗，當阿龍同阿雪傾緊Whatsapp時，望住對方既頭像，講下Sweet既說話，Whatsapp內既文字唔再係冷冰冰，而係有感情，令人感到窩心。


我除左暗嘆之外，都無咩可以做。
阿靜依然唔叫我，我又唔想成日自己主動搵佢，好似我求佢同我對話，但明明自己好想同佢傾計。
最後我都係忍唔住叫佢

阿明:
做緊咩?

阿靜:
nothingla

阿明:
不如傾下計@@"(我盡量打D符號出黎，等關係無咁冷淡。
)

阿靜:
ok

阿明:
其實真係好耐無同你傾下大家既近況，你最近點?

阿靜:
okla

阿明:
哦....我最近就好唔得閒=="

阿靜:
選學生會呀嘛

阿明:
係呀黎近就係conday，要準備

阿靜:
+oilla

阿明:
thx^^

此後，等左好耐，阿靜都無回應，佢係咪以為咁就end左我地之間既對話?而佢所打既字都已經冷淡到無得再冷淡，就好似一副唔想同我傾但唔想得失我，唯有應下幾隻字求其打發下我既態度。
我唔知係咪我鍚左佢一淡而造成今日既局面，但我都唔認為我只係鍚佢一淡我地之間關係就變成咁，定係因為我當初受傷，佢先著緊我?搵返我?依家我好返，佢又再一次回復返之前大家唔搵大家既關係嗎?

返到Hall，開住部Notebook，上下高登，睇下youtube，亂咁上下網打發一下時間，真係好悶。
當我上facebook時，又忍唔住禁下阿靜既facebook，睇下佢最新近況，當見佢更新status時，都即刻禁一禁個"like",一年前，阿靜玩facebook打Status出黎係無人回應同like，只有我會回應佢，比D鼓勵佢，同埋會比like佢，整個Facebook都係我既like，令我既like顯得特別突出同重要。

如今阿靜求其打句"好累呀><點解咁多野做!!"，閒閒地都有五十幾個like，我個like已經被淹沒係一堆狗公之中，定係話我已經成為狗公既其中一份子呢?以往我既鼓勵加油既說話已經被數十個狗公copyandpaste咁打哂係阿靜個Facebook到，我個加油說話只會當成狗公。

只係短短一年間，就好似發生左好多事咁，大家既關係都改變左好多。
雖然中間兜兜轉轉，出現過阿雪，但其實打從心底上，我個心仍然偏向阿靜，始終我認識阿靜好長時間。

晚上沖完涼，見到Roomrate係到同佢條女傾電話，而我就呆呆坐係張床到唔知做咩好，內心既寂莫又湧現，拎起手提再望一望阿靜，忍唔住再聊佢傾計。
但無理由次次都係用同一個開埸白"做緊咩"去叫佢，以前都可以藉口問功課依DOn9藉口，依家都唔知可以用咩開埸白去叫佢。

阿明:
lmissyousomuch

唔知係咪夜晚關係，定係我真係好寂莫，定係我真係好掛住以前既阿靜，我忍唔住打左一句算有曖味意思既文字出黎，我真係唔想再有冷冰冰既字去回應我。

阿靜:
hahawhathappenah?

阿明:
自從上左大學之後，我地好似唔同左咁。

阿靜:
咩唔同?

阿明:
你覺得呢?

阿靜:
下??我點知你呀!O!

阿明:
好似好陌生

阿明:
=[

阿靜:
howcome!O!

阿靜:
imstillme

阿明:
可能我好耐無搵你......
正常既

阿靜:
haha

阿靜:
oklabusyma


阿明:
whatareyoudoingnow?

阿靜:
goingmk

阿明:
oh......
Singk?

阿靜:
Nola

阿靜:
movieje

阿明:
ic......

望一望手提個時間，已經係夜晚11點幾，阿靜咁夜仲出去睇電影?同邊個睇電影?唔知點解我個腦海只係想像到一個人-阿風。
我對於阿靜既回應實在無可奈何，我係咪應該收皮，以往我捉弄阿靜，一直食住佢，如今佢既冷言冷語，令我依家個心十五十六，究竟佢諗緊咩，以前既我一定好輕挑咁問阿靜"睇電影?同邊個呀哈哈!有人同你睇既咩?"

但依家既我，驚頭驚尾，連問佢同邊個去睇電影都唔敢膽，我係唔敢問定係唔想知個答案呢?我好怕阿靜會答佢同阿風去睇，我接受唔到依個答案，但我又好想知佢同邊個去睇.....唉。
我發覺我愈對阿靜有顧忌，我就愈清楚自己真係對阿靜愈黎愈有感覺，我成日忍唔住打開Whatsapp睇下我地之前既對話，係到回味，更會成日留意阿靜既上線時間，一時之間，成個腦都係阿靜，阿靜，阿靜......
.

第二日，我同班莊員再一次開會。

『唉呀!真係好煩呀!』

由於我地係食飯時間開，所以決定一路食一路開會一路傾下閒計。

『咩呀靚女，做咩咁煩呀?』
阿Sam問。

『有個男仔成日都聊我講野，堅煩囉!』

『點聊你講野呀?』

『佢係我做Project個陣識既，開頭大家梗係Friend架啦，得閒傾下Whatsapp咁囉!依家做完Project，佢仲成日搵我，又講埋哂D無聊野，我勁唔想應佢囉!』
那位莊員個表情顯示出佢真係好討厭個位男仔，點解我咁講，因為好多女仔都好鐘意哂命自己有幾多人追，明明呻緊苦都可以暗爽緊，擺明曲線哂命。
但依位莊員明顯地唔係曲線，而係直線屌柒個位男仔。

大家都被依件事吸引住，紛紛加入討論:『喂喂!有冇佢個樣睇下呀?睇下佢Facebook啦!』

之後個位莊員就用手提開Facebook，將個位男仔既樣顯示出黎，各莊員都紛紛搶住部手機黎睇下依個小狗公個樣。

『嘩屌!個樣好毒呀!』

『哈哈!你今鋪奶屎上身啦!』

『唉也!你地唔好再講啦!我突然間覺得好嘔心呀!』

Whatsapp提示響起，我即時禁一禁手提個螢幕睇下，會唔會係阿靜呢?點知原來係個位莊員響起。

『唉呀!佢又黎啦!』

阿Sam拎左佢部手機睇:『睇過睇過!"Hi，做緊咩呀?開緊會?"人地問你做緊咩呀!』

『救命呀!』
個位莊員都沒好氣咁講落去，就順勢攤左係張枱到。

嗯?做緊咩?

依D開埸白咁似我平日所做既?咩原來咁問人，係女仔眼中係咁煩架?阿靜會唔會都有同一個諗法呢?佢會唔會好似個位莊員咁，極度唔想理我應我，拎住個手提係到同班FD呻苦呢?冷冷冰冰既回應，字數十隻手眼都可以數得到既回應，一直成個狗公咁聊佢既我，突然間覺得自己好低賤，

好樣衰，好自卑。
我會唔會被阿靜討厭呢?點解我不知不覺間對住阿靜變得咁軟弱，驚前驚後既人?最重要既係......
我好想同阿靜傾計，唔傾計我會好唔安樂，我每一分每一秒都想知道阿靜做緊咩，好想佢知道有我既存在，好想變返以前咁咩都會講咩都會玩既關係，我不知不覺間依賴左阿靜......
定係因為無左阿雪而想搵返阿靜呢?

我好亂，真係好亂。

『既然佢咁淋你，收佢做兵啦!』
阿Sam大叫。

『係啦!依D小毒撚一於收佢做兵啦!』

『哈哈哈哈哈!』
面對住莊員一班起哄歡呼聲，我既內心更加不安。

『咔嚓!』

突然間，會議室內既燈全部關掉，由於會議室係地下室既關係，所以無任何窗口。
係無陽光照射下，室內一片黑暗，正當我開口想問發生咩事時。
已經傳出班莊員既歌聲:

"恭祝你福壽與天齊～慶賀你生辰快樂～年年都有今日～歲歲都有今朝～恭喜你！
恭喜你！
”

接著，燈光開返，只見幾個莊員係門口慢慢捧個蛋糕過黎，我可以好清楚咁睇到蛋糕上既署名”To我地偉大既學生會會長劉啟明"，我腦海即時九秒九Load一下究竟發生咩事，不過弱智既都知道佢地係幫我慶祝生日，原來人真係可以唔記得幾時生日，以前睇電視，電影見D人成日唔記得生日，之後D人幫佢慶祝個陣，仲扮哂驚訝咁講"下!咩原來今日係我生日呀!我竟然唔記得左!"

屌，原來真係可以唔記得，我完全無印象我今日生日......
睇黎最近太多事發生，都令我諗唔起我生日日子，咦......
.咪住先，雖然我唔記得我生日姐，但我記得生日日期架嘛，好似係聽日而唔係今日......
唔通班莊員攪錯左?都係算吧，無謂掃大家興。

正當我開口想講多謝大家既時侯，班莊員一見我開口就即刻唱"Happybirthdaytoyou~happybirthdaytoyou~happybirthdayto劉啟明~happybirthdaytouuuuuuuu"

"wowowowowowowow"

"生日快樂呀!!!會長!!!"

個刻見到有莊員拍片，記錄低依一刻，加上見到班莊員幫我慶祝，同埋重點係"偉大既學生會會長"，令我個心突然酸左一酸。
大半個月前，我仲係到自暴自棄，唔理莊務，沉迷阿雪件事，連政剛發佈會都可以唔出聲，而且係莊務上仲同班莊員有分歧，估唔到依一刻佢地幫我慶祝生日，從佢地眼中同表情可以見到，佢地係發自真心幫我慶祝。

我企起身，彎一彎身說一聲:『多謝大家，真係......
多謝大家。』

『你應該要多謝阿雪呀!係佢記得你既生日，提我地要準備訂蛋糕架!哈哈!』
阿Sam說。

我望一望阿雪，只見阿雪微笑說一聲:『生日快樂，阿明。』

『多謝你......
阿雪。』

『不過呢!今日就唔係你正日黎!我地知架!唔好當我地傻仔呀!我地估你聽日應該約左人慶祝，我地聽日又唔洗開會，咁岩今日又齊人所以幫你預早慶祝生日!』
阿龍說。

其實我真係唔記得我生日，所以更加唔會約左人慶祝，而且......
.我都諗唔到生日有邊個同我慶祝。
每年都係求求其其咁慶祝，反正我都唔係幾重視生日，同范威佢地食下飯就算，不過今年生日，好似無咩聲氣咁，可能范威佢地都唔記得左我生日。

『唔好講咁多!快D過黎許願吹蠟燭!』
莊員叫。

我慢慢行去蛋糕面前，許願!?突然問我有咩願望，一時之間諗唔起，而腦海只係得一個人，阿靜。
於是我就行去蛋糕面前，閉上眼向蛋糕之神許左一個願望"希望可以同到心愛既人起碼一齊。
"

我突登用"心愛既人"而唔講"阿靜"，係因為我都唔知阿靜係唔係我真真正正鐘意既人，或許將來有更加心愛既人出現吧?

張開眼後，見到身邊既莊員都在我身旁閉上眼許願。

『丫......
你班友仔，成班過黎搶願!』
我笑笑口說。

『順手姐!咪咁孤寒啦!』
阿Sam閉住眼說。

見到班友仔咁樣，不禁令我真心笑左出黎。

食完蛋糕後，大家既心情都被生日既氣氛所影響，都無咩認真咁去開會傾計，之後索性唔鬼開，大家開開心心吹下水食下零食就散Band。

離開時，阿言問:『阿明!你聽晚諗住去邊到慶祝呀?』

頭先對住成班人實在唔敢講我無人約同無節目，總覺得好似好"淤"既事，但見到阿言問，對住佢反而無咩避忌，就如實回答:『丫......
暫時未諗到丫。
到時先算吧。』

阿言呆呆地望住我，大概佢都估唔到我竟然生日都無人同我慶祝既小毒撚。


返到班房上堂，未入去班房前，我有一個唔知點解會有既期待，我期待班同學仔會係我入門口時就會大叫"劉啟明!生日快樂呀!"，因為聽日唔洗上堂，所以要同我講生日就最好係依堂到。
但入到班房後，無咩特別事發生，一切如舊。
或許大學既朋友真係唔會有大太深交，同班莊員玩得埋都係因為大家一齊上莊，其他同學仔就真係同學仔，隨左見面時打聲招呼外，都無咩特別關係。

上堂時，我拎部手機打開Whatsapp隨意掃左一下，其實依個動作我基本上日日都會做，明知道無人會叫我，明知道無咩可以傾得計既人係到，我都依然打開Whatsapp係到睇......
我開始慢慢發覺，我真係無咩真心朋友，范威阿仁佢地雖然係兄弟，但聯絡愈黎愈少，始終大家圈子唔同，阿龍阿Sam佢地雖然外來人睇我地好似四大才子咁，但事實上我地又唔係真係咁老友。
唉，估唔到我劉啟明都有無朋友既一日。

而且我仲係到期待阿靜會唔會有所表示，連阿雪都咁有心機同我慶祝，我諗阿靜都應該有呀?

返到Hall後，沖完涼開住電腦，又重覆返每日既事，人地就返工放工返屋企上網，我就返學放學返Hall上網，日日如事，生活Dry到地裂。
上Facebook睇下睇，諗起仲有幾個鐘頭就十二點，到時Facebook就會顯示我生日，就算無人記得我生日，到時全世界都知我既生日，我既WALL就會排山倒海咁接受好多人既祝福。

但係......
佢真係真心同我講生日快樂嗎?如果Facebook無顯示時侯，仲會唔會有人記得我生日?我不由自主咁禁一禁我Facebook，再按入去基本資料，見到寫住出生日期，旁邊有個制可以設定"公開"，"朋友"，"只有自己"，我好想禁"只有自己"依個設定，到時Facebook就唔會顯示我生日日期，我就可以真真正正知道邊個係我既朋友，一個記得我生日既朋友。

不知不覺間，時間到達11點55分，我一直都係到猶豫，好唔好咁做。
直到十二點，我最後都無咁做，我唔知道自己係想見到朋友仔同我講聲生日快樂，定係唔敢面對個WALL空空如也既情況。
我諗我都係無勇氣去面對無朋友記得我生日依個殘酷現實，講到底，我都好重視"存在感"，只有顯示生日，D人先會發覺我存在吧?

果然，成個WALL都比人洗板，好明顯個個都係到Copyandpaste"生日快樂呀^^"。

哈.....劉啟明，估唔到你對依D野咁上心。

關上電腦，暗嘆一句後就去訓。
雖然生日，但我心情卻好沉重。
或許今日我應該許願"希望可以搵到一班真心朋友"吧?!


直到第二日，起床時見到Whatsapp有好多個MSG，當中仲有阿靜既msg，我就即刻打開黎睇

阿靜:
生日快樂呀!聽晚我地成班中同都會出黎同你慶祝，你無約人架可?

我即刻回應

阿明:
無約人呀哈哈!好呀!今晚我會到!


阿靜:
起左身拿?哈哈!壽星仔!今晚8點係旺角中心唱k浦飛!

或許今日係我生日既關係，阿靜係既回應字數同語氣都比平日多同溫和。
雖然明知依個係假象，但我內心仍然暗爽緊。

阿明:
岩岩起左!好呀!到時見!

果然，我地既對話就咁END左，都話係假象......
唉，我究竟點先可以同阿靜關係變返以前咁?我究竟應該點做?一直咁樣落去，我真係唔知可以做d咩，我除左每晚R話題同藉口去叫佢，我真係唔知可以做d咩......
晚上，知道一班中同今晚同我慶祝，內心都鬆左一口氣，因為我今晚終於有節目，唔洗屈係hall到做毒撚過生日。
我打扮得好好睇睇就出發。

落到hall既樓下，竟然見到阿言手揪住一個膠袋慢慢行埋黎，阿言夜晚晚走黎hall到做咩?

『阿言!你做咩係到!?』
我大叫。

阿言望真d，先發現我存在，慢慢行埋黎笑笑口咁講:『你琴日話無咩節目既，我今晚買左少少野食同啤酒，諗住同你啤一啤慶祝下!』

我呆左。




我琴日求其講左一句說話，原來阿言咁上心，可能佢同情我生日無人同我慶祝吧?阿言真係好有心，仲買左野食同啤酒，完全唔似佢平時毒毒地既作風。
但係我今晚約左中同，個刻有點不知所措。

阿言望一望我既衣著，好明顯我係要出街。

『你.....約左人?』
阿言問。

『丫.....係呀，約左中同去慶祝。』

阿言聽到後有點無奈，好似柒到應一應咁，即刻想搵洞收埋自己算。





『咁.....咪好囉!唔洗自己一個人，咁.....我走先。』
說罷，阿言就頭也不回轉身走左。

望住佢既身影，我個心又酸左一酸，或許阿言真係可以值得交既真心朋友。

『hey!阿言!』
我決定了。

『?』
阿言轉身望。

『不如一齊去玩啦，順便介紹班中同比你識，仲有索女係到!』





『唔洗啦，你班fd我都唔識......
你自己玩得開心d吧。』
阿言又變返一個無咩自信既小毒撚。
其實阿言又唔算係毒撚，佢只係對自己無咩信心，佢既衣著同思想都好正常，同真正既毒撚仲有一大段距離，只係我地成日見佢閃閃縮縮，無咩點出聲，就標籤左佢係毒撚，係依個時代，毒撚依個詞語已經濫用了。

『怕咩姐!黎啦!』
我知道勸阿言去係一件費時既事，於是我直接拉佢去算。

去到k房，見到一大班好耐無見既中同，大家都好開心，好似變返中學玩個種感情咁，對上一次既聚會好似係.....范威既生日呀?不知不覺間，我地圍內既生日會已經變成聚舊既理由，不過咁樣都唔錯丫!

但我今晚仍然唔係幾開心，因為我發現阿靜唔係到，我問范威先知阿靜突然有事黎唔到，但所謂既"有事"，就唔知咩事了。
阿靜都有Whatsapp我同我講sorry，雖然我內心灰過灰太狼，但我仍然扮哂開心唔緊要既語氣去回應佢。

係k房到，聽住班中同係到唱歌，突然唱d慘情既歌，我就更加心酸。
望一望阿言，一如所料，佢怕羞到坐埋一邊睇住ktv，睇黎佢都係無膽同班人玩，我就拎左兩支啤酒叫左阿言出去一齊吹下水。

坐係新之城門口，好似dmk仔咁，拎住啤酒係坐係到。
令到阿言有點唔好意思。

『唔洗怕咩!坐啦!』

『嗯......
其實做咩出黎既?』
阿言問。





我視線望住外面條馬路，呆呆地說:『無......
想靜下姐。
同埋同你吹下水，等你唔洗咁悶。』

『sorry......
我令到氣氛好似差咁d咁。』
阿言都知自己內向性格攪到身邊既人都玩得唔夠放。

『傻啦，始終第一次見佢地，怕羞好正常。』

『嗯。』

『係呢，阿言你......
有冇鐘意既人?』

阿言飲左兩淡啤酒，同我一樣視線望住出面條馬路，呆呆地回應:『嗯.....都算有既。』

『哈!估你唔到喎，我識唔識得架?』





『唔識......
佢叫婉澄......
.係我網上識返黎，而家讀緊浸會。』

『網上識?真係估你唔到。』

『你個心......
一定係到笑緊我，網上識既女仔都可以鐘意吧?』

『我無呀，我覺得無咩問題，網上識女都係一個路徑，如果大家ok既!一齊都無咩問題。』

『可惜......
我同佢唔可以起碼一齊。』

『點解?』

『唉.....唔知點講好，我地關係本來一直都好好，晚晚都傾電話同sendsms，但對方好似受唔住依種見唔到面，唔知我係點既關係，佢要求見面。』
說罷，阿言又飲左兩淡啤酒，今晚既阿言真係同平時唔同，大家又點會估到阿言都有感情煩惱，而且講野有文有路，飲左幾淡啤酒後仲散發住一股"佬"味。

『咁見面咁咪見面，唔係仲好咩?』
我問。





『我......
地見過面，只係我見佢，佢見唔到我。
我無信心去見佢。』

『佢正唔正先?』
唔知點解我一聽人地講感情事，我就好想知對方個樣係點，因為如果係豬西既話，基本上我都無咩興趣聽同埋唔洗出動法官大人去審理依個案件就可以結束，係就係仆街左d，但無計，男人呀嘛。

『佢ok呀......
係我唔ok姐......』

阿言感觸地說。

聽到阿言依句說話，突然間令我有點無言，或許依句說話都幾岩自己。

『咁你地依家點?』

『自從上次約見面.....我無出現到後，我地關係淡左好多，加上我中大，佢浸大，大家圈子唔同，自然無左好多話題去傾，而且佢好似上莊......
叫電影學會，佢咁唔得閒，更加唔會理我依個網上識返黎又唔知我個樣係點既人.....』

『你試下盡力搵d話題去聊佢傾下計囉。』
咪住......
我叫阿言既做法咪姐係平時所做既野?唉，原來阿言都面對緊同我一樣既情況。





阿言拎出部手機比我睇佢同婉澄既對話，發現婉澄回應字數同語氣都係幾隻字，而且仲係冷冷淡淡咁。
正正就係阿靜平時對我既態度同字數。

不禁有點心酸。

『女人係一個好善變既動物，佢對你有興趣既時侯，佢可以好痴身，成日都搵你，好想知你個人係點，好想知道你更多既事。
但係......
一旦佢對你無興趣既時侯，佢可以好絕咁唔理你，唔搵你，你之後所經歷既事就算幾刺激幾吸引都好，佢都無興趣去知同理。
面對依個情況，就算我做咩都好，都係無用。』

我最初叫阿言出黎，諗住教導下阿言d社交技巧，估唔到變左聽阿言既肺腑之言，一段令我心酸既說話。

『唉......
我真係好鐘意佢......
我做左好多野去叫佢，希望佢理下我......
但係......
都係無用......
都係無用。』
阿言開始講到眼濕濕。

我呆呆望住前面，慢慢說:『唉......
我都做好多野......
都係無用。』

『你有對像?』
阿言問。

『算係......
.同你一樣，我同佢既關係暫時只可以用Whatsapp黎維繫住，但係.....佢對我應該無哂興趣，覆我msg都好似例行公事咁，雖然明知對方唔想同我傾都無興趣傾，但係我仍然......
仍然時不時搵d藉口去叫佢......
.琴日開會個陣，有莊員覺得有個狗公成日whatsapp佢，覺得好煩，我諗.....對方都可能覺得我好煩。』

『可能我個個......
都覺得我好煩。』
阿言說。

說罷，我地兩個人無出聲，沉默咁，呆呆地望住前面條馬路，此刻，大家個腦都諗緊一個女人，一個令我地手足無措，令我地流下男兒淚既女人。

返到Hall後，攤係張床到，成個腦都係頭先同阿言傾計既情景，正所謂同時天涯淪落人，就算係一個小小既毒撚，都有資格有屬於自己既愛情故事，雖然係感情路上唔係咁順利，但至少可以經歷一段愛得入骨既感情故事。
但阿言情況唔同我，佢同個個叫婉澄既女仔係網上識，即使經歷一段似真似假既曖味時間，但始終大家圈子唔同，基本上，阿言應該打定輸數吧?

但我唔同，阿靜係我由細識到大，我地經歷過好多事，我同阿靜距離其實唔遠，至少我住佢對面，至少我地讀同一間大學，雖然阿靜仲係單身，但我打從心底都開始急了，係我恨拍拖定係覺得阿靜遲早會屬於其他人?我唔知，我只係知道自己依一刻好掛住佢。

我拎起手提，再打開Whatsapp，見到阿靜狀態顯示為"上線中"，我實在忍唔住，我唔想再任由個關係咁樣惡化落去，我決定將我愛意講比阿靜聽，但我唔係要表白。
經歷阿雪事件後，我覺得表白係一件自殺式行為，如果大家鐘意既，根本唔需要用表白去確認關係，你表白就代表你既底牌比對方睇到，主導權就自然落係對方身上，你絕大機會會成為輸家，加上我同阿靜一直關係麻麻地，表白後既成功率仲低過同阿雪一齊，我都唔想再面對返同阿雪表白後既關係，所以我決定帶點愛意外，仲保留一些。

阿明:
今晚做咩唔黎既?

阿靜:
突然間有事，所以黎唔到丫sorry!!

阿明:
你知唔知我好想見到你

阿靜:
whyar?

阿明:
你估下

阿靜:
點估=="

阿明:
我唔明白點解我地之間關係冷淡左咁多

阿靜:
busyma

阿明:
我地考AL個陣唔忙咩?我地都係咁過之嘛

阿靜:
咁你想點

阿明:
我唔知

阿靜:
......
.

阿明:
唉......
.你依家係邊?我想見你

阿靜:
返左屋企

阿明:
我係hall.....不如我返屋企，我想見你

阿靜:
依家兩點幾......
好夜啦訓啦

阿明:
我可以call的士

阿靜:
咁想見我做咩?

阿明:
我想見你

阿靜:
唔好咁啦.....你咁樣我好驚

阿明:
我要見你

阿靜:
......
.我訓啦

阿明:
阿靜呀......

阿靜:
拜拜

個一刻，我真心覺得心碎了。
同時間，我突然間清醒起黎，發覺好似一下子就將我同阿靜之間僅餘既關係都破壞埋，我諗我真係飲多左或者今晚受到阿言個故事衝擊所影響......
我真係好亂，竟然失去理智咁將我底牌比阿靜睇，無論點計都好，我都係輸家。
睇返d對話，成個狗公痴漢咁，特別見到阿靜個一句"唔好咁啦.....你咁樣我好驚"，令我更加覺得自己好Cheap好嘔心，估唔到岩先先過完生日，就發生依件咁既事。

阿明:
sorry.....

當我打完依句說話後，時間顯示2:35分。
我放低電話，個心好驚，同時間覺得好心酸，我同阿靜之間係咪正式玩完?但係個死因係咩?我真係完全唔知發生咩事。
過左一陣，再望一望手提，我既msg顯示為兩個Tick，加上阿靜最後上線時間為2:40分，即係話阿靜睇左個MSG，但佢無再回應，姐係話依件事已經事態嚴重，劉啟明你真係好ON9。

*****************************************************************

第二日

起身望一望手提，阿靜依然無回應，我帶住灰灰地既心情同班莊員係中大向地方到哂莊，派宣傳單張，希望為選戰作最後衝刺。
而民主牆獲獲新鮮獲獲金，我地支莊同阿風支莊係文宣戰鬥黎好勁，大家都針對大家政剛去攻擊大家，唔少傳媒都報導今次學生會有共青團成員等等，令到唔少中大學生都開始關心一下選情。

『死共狗!死返去大陸啦!咪攪我地香港呀!』

我同阿雪都即時轉向傳出聲音既方向，只見阿Sam係遠處比幾位中大學生指住黎罵，大概針對好早之前認左係共青團成員件事，講真個句，依樣野真係選學生會大忌，阿Sam當面認左，除左玩死我地之外，都玩死自己。

我暗嘆一下，望望阿雪，見到佢想幫阿Sam解圍，我就勸阻佢。

『算啦，唔好行埋去，廢事攪到愈黎愈大件事。』

阿雪睇黎明白我講緊咩，因為我地去解釋，人地就會就地炮轟我地，因為我地根本就唔知點回應人地。
我地只好係遠處無奈地睇住，只見阿Sam一臉難堪既樣，我係到諗，佢會為當日所講既野而後悔嗎?

『阿明，阿風佢地黎緊。』
阿雪指住火車站門口。

『驚佢有牙丫?』
我邊望邊說。

阿風行埋黎個陣，都注意到阿Sam比人質問既情境，然後冷笑了，應該笑緊阿Sam比人質問既情境。

『早晨喎，咩依排咁勤力呀?係民主牆到不斷同我地鬥文宣戰，又係到哂莊，咩你地真係咁想嬴咩?』
阿風笑笑口說。

『哈，唔想嬴既話選黎做咩?』
我笑說。

『其實鬥鬥下......
都就快到投票日，但我真係諗唔到你地有咩勝算。』

『我地無勝算，唔代表你都有。
有冇聽過大學無學生會?我諗今年應該會出現依個情況。』

『哈哈!你唔好咁天真啦，中大無學生會你知唔知幾大件事?』

『做咩?你怕無得比你攪OCamp掠水?』

『中大學生唔係弱智，唔投你自然會投我，你都唔好哂咁多心機係到。』

『下話?』
我扮哂充滿自信既樣出黎，而實質上我所做既野都已經做哂，我都無咩後著再下一成。

但阿風似乎比我拋窒左，整個對話都顯示出佢好擔心個選戰，佢雖然明知勝算好大，但仍然對我有隱憂，好擔心我仲有後著突然反咬佢一淡，加上我一副自信既樣，更加令佢有所顧忌。

『好!我就即管睇下你有咩法寶。』
說罷，阿風就同班莊員走左。

我內心即時舒了一口氣，每次面對阿風既時侯，我都緊張到心跳加速，唔知點解好怕依個人，明明我地係唔相識，只係見過幾次面，但唔知點解慢慢變成宿敵既關係，唔係......
如其話宿敵，不如話我永遠都比佢食住既人，至少到目前為止，我諗唔到有邊次係真真正正嬴過佢。

望一望個鐘，都係時侯約班人開會，於是就叫身邊既莊員集合。
阿Sam依個時侯先慢慢行埋黎。

『咦?咁快走拿?』
阿Sam既態度仲係咁輕挑，睇黎佢博我地唔知佢頭先比人窒既情境。

『都差唔多，你打比阿龍叫佢唔洗派單張，我地去會議室開會。』

『我無帶電話呀。』

『嘖....電話都唔帶，拿!你幫手打埋比其他莊員。』
說罷，我係袋到拎部手提比阿Sam。

『咁鬼懶......』

阿Sam就行埋一邊打電話。

『每次見完阿風之後，你都好急燥咁約班莊員去開會，你冇野呀嘛?』
阿雪問。

比阿雪提一提，我先注意到依個情況，每次見到阿風之後我個心都好不安，想即時搵人商討對策，我打從心底真係好驚阿風。

『傻啦，我點會怕佢。
只係每次見親佢都令我熱血起黎，想CALL班莊員去開會。』

『哈，你咁講我就放心，但你記住，我地點都會撐你，所以......
其實唔洗咁Chur我地架!哈哈!』

我笑了:『好好好，我地慢慢黎，咁你食左早餐未?未既話，我地慢慢咁去嘆返個早餐之後先開會ok?』

『好呀!』

我望一望阿SAM，見佢仲咁好唔得閒咁傾電話，我都唔煩佢，我唔想成日Chur班莊員同成日點佢地做野，始終大家身份都係同等，但我就成日點佢地做野。
可能佢地內心都對我好多不滿。
唯有遲d開會先拎返部手機。

中午時侯，係會議室到。

『各位，我估大家都知道黎緊就係ConDay(質詢日)，到時埸面同黎睇既中大學生將會比上一次更加多人，依個係我地最後之戰，因為依次將會係我地最後一次公開面對中大學生，到時我地要回應得比上次更加好。』
當我講到最後個一句時，我又諗起自暴自棄個段時期，係我放棄左大家，而依句說話就好似同返自己講咁。

『今次我地睇你頭架啦!阿明!』
莊員說。

『對唔住大家，都係我累事，我相信到時好多人會圍插共青團件事。』
阿Sam忍唔住開口。

『算啦，我地都唔Care選唔選到，到依一刻為止我地都夠啦。』
莊員說。

『係囉!選唔選到都好，我當我地嬴左架啦!』

『至少我地都組成一支莊，係中大學生會選戰入面留低少少歷史足印，我覺得我地已經好威水。』

阿言都忍唔住開口講:『我同你friend多過同我班同學仔。』

見到大家咁樣，好似變左上莊分享會咁，大家都講自己感受，雖然大家口說不要緊，但打從心底內都相信奇蹟，一個可以嬴出既奇蹟。
我更加想嬴，已經我已經準備好迎接最後挑戰，以我會長既身份去嬴依埸仗。

『總之我地唔會放棄!加油去準備自己!到時面對問題時，希望大家可以團結一致去諗點回應!』

『靜變!靜變!一定SUREWIN!!』
莊員突然Dem起Beat黎，睇黎大家都為依埸仗豁出去。

係Conday前一晚，我有一個人很想見，個個就係阿靜。
我唔知點解有依個衝動，感覺上聽日就要去死咁，係死之前想見一見一個值得去見既人，雖然個一晚我成個狗公咁去煩住阿靜，令我覺得好尷尬，但我已經諗到藉口去解圍，就話當晚飲左酒先會咁，令到阿靜覺得我唔係故意，同埋可能有一個感覺就係酒後吐真言，唔知佢又點睇呢?

依一晚，我無返到hall，我返左屋企，不知不覺間我覺得好似好耐無返過屋企咁，特別係阿靜門前既景象，好似變得陌生了，但當我到來時，又覺得有種回味既感覺。
好似隱若見到我地中學時，我著住校服成日走去阿靜屋企又返返我屋企咁。

『咔嚓!』
阿靜屋企鐵閘拉開了。

『咦?明仔!?好耐無見你返黎喎!』
阿靜媽媽說。

『係丫.....今晚突登返黎，不過屋企人好似仲未返。』
我突登講屋企人未返，目的就係想去阿靜屋企食飯。

『傻仔!你都好耐無黎我屋企食啦!黎黎黎!阿靜係入面煮緊飯!我依家要出去同人睇大戲，你今晚黎陪下阿靜食啦!』
說罷，阿靜媽媽便大叫阿靜煮多d飯，之後就走左了。

我企係阿靜屋企門外，阿姨無關到門就走左，面對住阿靜既屋企，聞到由廚房傳來既香味，從門外睇到屋內熟悉既傢私格局，聽到廚房內既數下拖鞋走動聲，我吞一吞口水，心跳開始加速，因為我知道，阿靜就係入面。

當我踏入屋內時，阿靜就大叫:『除鞋呀!!!我岩岩拖左地咋!』

我即時嚇得退返出門外，只見阿靜拎住對拖鞋一野放係我面前:『著住佢先好入黎呀!』
說罷就走返入廚房煮。

我除鞋後，邊著邊說:『其實原本都係得你一個食......
唔洗煮到好似咁忙呀?!唔通你知道我一早黎食?』

『你都傻既，我鬼知你會黎，我順便煮多D，聽日比阿媽拎去返工帶飯呀!』

『哈......
原來係咁。』
On9都知一定唔會知我會黎啦。

走入屋內睇，吸了一淡氣，唔知點解每個人既屋企都會有屬於佢地既獨特氣味，可能當事人係唔感覺唔到，但局外人就會注意到，阿靜屋企其實充斥住一種獨特氣味，依個氣味我都唔知點形容，但我知道如果我閉上眼去估我身在邊個人既屋企，我一聞就會知道係阿靜屋企。

不知覺走入阿靜間房，電腦依舊開左，令我諗起當日既阿靜仲係一個宅女，我的最愛既網站全部都係漫畫，仲有好多咩PPS，風行網既網上電視程式，我仲記得我個陣用佢Facebook上141叫雞網Like左一個妓女。
我仲記得係到用相機幫阿靜影相，再放上高登吊班狗公癮。
我望到阿靜既書桌上，貼左好多好多相，都係一大堆Ocamp既相，同埋佢班女性朋友。
以前阿靜怕怕怕羞咁，就好似一個未啄磨既寶石咁，朋友都唔多個，唔好話影相，生活圈子近乎零既佢，除左係班相到見到阿靜既樣外，根本無任何地方可以搵到阿靜既樣，佢係慢慢比我去改造，慢慢由內外變成外向既女仔。

屌。
做咩我好似變左阿伯咁，係咁懷念過去，我只係一段時間無黎姐，就好似成世未黎過咁，彷如隔世咁。

『幫手放桌布啦!』
阿靜大叫。

『丫!』
我回應。
估唔到阿靜無罵我入佢間房。

由於我以前成日黎痴餐，所以都會幫手放桌布食飯，所以我記得D桌布放左係大廳既電視組合櫃既第二格，於是就走左去開，但當我拉出黎時，只係見到一堆藥同藥水膠布。

『D桌布係鞋櫃上面個抽屜到。』
阿靜說。

我對住個櫃呆左一呆，我明白到雖然整個屋企格局無咩點變，但實質上變左好多。
而我不斷回味過去既好，明顯地我對於現時既狀況唔太滿意，正如阿靜雖然外表上無咩點變，但係內心同性格就完全變哂......
.變到我無法控制，無法觸摸既情況。

晚飯期間，我同阿靜都好沉默咁食飯，我一來係擔心緊上次件事，二來我開始感到沮喪，我好似明白了一D野。

『做咩今晚返黎既?聽日Conday你唔洗準備?』
阿靜開口問，打破冷埸。

『丫......
要準備既都準備好，見咁耐無返黎咪返黎囉。』

『加油。』

依兩隻字好冰冷，就好似打圓埸既對話咁......
丫!好似Msg咁，冷言冷語，幾隻字咁回應。

『我會......
.』

我都唔知點回應好。

阿靜突然起身走去開電視，之後邊食邊睇，無出到聲。
而我都無奈咁望住電視慢慢食。
雖然氣氛好怪，阿靜又無提到當晚既事，我地關係一潭死水，已經返唔到轉頭嗎?唔得，我仲有希望，我知道一陣就會洗碗，到時我幫手洗，我地兩個人再更加迎距離獨處係廚房傾計，一定會改善大家既關係。

於是我慢慢食，跟住阿靜既食野速度。
當佢食完先，我就同時話食完，阿靜就執起碗筷拎去廚房。

『我幫你丫。』
我都企起身執。

『唔洗啦，我今日好累想早D抖，D碗聽朝先洗，你都返去啦，養足精神聽日Conday呀!』

阿靜依句說話表面無咩特別，但其實收埋左好多意思，一個唔想我留係到，想我快D走，但好婉轉咁講而且加一D打氣對話去隱藏個意思。

既然阿靜有咁既意思，我都無謂勉強。
就除鞋換返對鞋走人。
見到阿靜不斷一來一回咁收恰碗碟，睇黎佢都無意欲送我出去......
.我關上門後，不禁傷感起黎，似乎我明白到，我同阿靜已經玩完了。


依一晚我真係覺得好沮喪，但我將我既情緒一一收埋，我唔想將依堆情緒爆發出黎，因為聽日就係Conday，我唔想有任何差池，我要以最佳既狀態去應付。
阿靜件事......
就暫時由佢吧，依一刻我想專注一意咁去應付聽日既Conday。
正式到左學生會質詢日，我好早就起左身作準備，面對鏡中既我，依一次我對上一次有好大既分別，今次我係充滿自信。
不過，如其話充滿自信，倒不如話覺得就算點做都死，點解唔放膽豁出去呢?抱住必死既決心，依一刻真係無咩好怕。

我換上一套Suit，整理一下髮型就正式出發。

去到大會埸地時，已經有好多人係到，依一埸係史無前例咁受外界既關注既選戰，係中大到掀起一埸文宣戰，係網上各大論壇都紛紛有網民討論，各大報章都報導有共產黨滲透中大學生會既事，係中大學生眼中，今次將視為建制同改革派之爭，阿風就係建制派，而我地就係改革派，都可以話係『老鬼』
同『新血』
之爭。

『阿明!今日睇你!』
莊員說。

『唔好咁講，我地大家一齊團結一致，去面對依埸大戰。』
我覺得我講野愈黎愈老積，當自己有做身份後，開始代入角色時，都開始有返同等身份既態度，或許我應該要有會長既風範。




『死啦!好多人呀!好淆底呀依家!』

『一陣怕比人問到口啞啞呀!』

『其實大家唔洗怕，何況我地支莊不嬲都臭朵，要嬴根本就係奇蹟，人地都唔期望我地會答到D咩出黎，反而可能會針對住阿風支莊，開佢地多D問題以確保佢地既係咪投得其所。』

『你地怕咩......
最怕係我之嘛。』
阿Sam說。

『你......
.哈哈!』
唔知點解見到阿Sam咁講，突然覺得好好笑。





『請兩支侯選學生會內閣成員上台。』
評議會班人開咪叫我地上台準備。

此時，我地集合左一齊，我再大叫:『廢話唔講，要講既野都講左，要加氣既說話都講夠，總之今日有前無後，打死罷就!』

我伸出一隻手放係中間，各莊員都伸出一隻手搭上搭咁放係中間，接著我地大叫:『靜變靜變!今次一定SureWin!嗚呀!』

此時，阿風支莊同時都Dem起Beat增加士氣，我同阿風對望左幾秒，大家都意識到一埸大戰即將開始。

當我地上到台後，先發覺現埸真係好多人，我諗咁大個仔都未試過比咁多人注視，同埋好多閃光燈都開始間中閃下，睇黎依到既記者都唔少。





『今日係第四十屆香港中文大學學生會幹事會質詢日，各同學可以發問任何問題，不設限制。
正式開始。

此時，有一位中大學生行前對住咪講:『祟政政，學生蔣泳輝，學生編號324366312，丫......
我想問一下靜變，到目前為止......
你估我地會唔會投一個有共青團成員既莊?我地中大係唔容許有共產黨滲透，我，地，不，要，中，共，滲，透，你地返屋企啦，係咁多。』
說罷，現埸掌聲同歡呼聲起哄聲都同時出現，仲有人大叫:『不要共產黨!』

『請第四十屆香港中文大學學生會幹事會侯選內閣靜變回應。』
評議會成員說。

其實我都唔知個位同學係表達佢既心聲定係問問題，令我都唔知答咩好，但我地點都要回應。

我拎住支咪，企起身說:『我係第四十屆香港中文大學學生會幹事會侯選內閣靜變學生會會長，劉啟明。
丫......
首先多謝依位同學既意見，對於突早前有莊員......
認自己係共青團一事，我有需要向大家澄清一點......
就係當事人根本有好長時間已經無接觸過任何團活動既事，係今次既選舉之中，我地立埸都好明確唔係親共，都唔容許有共產黨滲透中大校園，所以我向大家保證，我地絕對有明確既立埸，為中大學生利益著想。
不過.....近日有傳言格離莊都有共青團成員一事，我就唔知佢地有冇依個保證。』
說罷，我就坐返低，最後我都要抽一抽阿風支莊水，希望可以將大家注意力轉移到阿風身上。

『答得好呀!阿明!』
阿龍說。

『會長好型呀!!哈哈』
各莊員都細細聲咁向我打氣。

『殊!好多人睇緊架!好戲在後頭』
我細細聲回應，事實上我等緊一個發問，一個足以改變局勢既問題。





此時又有另一位同學走上前，對住咪說:『聯政政，學生洪建光，學生編號324402412。
都係問靜變，我就係對政治唔係咁熟悉既學生，但我好想知道你校政會攪成點，你地當選後，除左識攪Ocamp外，仲有咩實質既福利係比到我地?唔該。』

激氣，唔係依個。

『請第四十屆香港中文大學學生會幹事會侯選內閣靜變回應。』
評議會成員說。

『我係第四十屆香港中文大學學生會幹事會侯選內閣靜變學生會會長，劉啟明。
首先多謝依位同學既發問，到目前為止，關於校政方面，我地之前作一個調查訪問左過百位既中大學生，發現佢地最關注既問題係校巴同車站設施，大家都知道......
朝早返學要等成十幾分鐘先上到車，一定會遲，而我地係山上面讀書，唔坐校巴真係好麻煩，所以我地會要求校方盡快解決依個問題，增加班次同車既數目。
謝謝。』

此時又有另一位同學走上前，對住咪說:『新新傳，學生李嘉浩，學生編號324531412。
問中連，你地最近都比人傳出有共青團成員係你地支莊入面，格離莊都有人認左，咁你地呢?雖然你地係民主牆到澄清過，但我想你地今次親口解釋真相，唔該。』

終於都有人問阿風支莊，今次就等我地食花生睇下你回應。

『請第四十屆香港中文大學學生會幹事會侯選內閣中連回應。』
評議會成員說。






阿風企起身拎住支咪說:『我係第四十屆香港中文大學學生會幹事會侯選內閣中連學生會會長，劉俊風。
首先多謝你既提問，我地中連重申一次，我地成員絕無有共青團背景，都無任何政治背景控制我地，一切都係某D人中傷我地既說話，想拉埋我地落水。』

『新新傳，學生黃志驕，學生編號324547982。
問中連，你地話你地無政治背景?你講緊大話!!你地個外務同民建聯有關係架喎!!』

此時，現埸起哄聲不斷，有人大叫:『禮義廉!』
，『民賤聯走狗!』

我個刻心都涼哂。

『請第四十屆香港中文大學學生會幹事會侯選內閣中連回應。』
評議會成員說。

『我係第四十屆香港中文大學學生會幹事會侯選內閣中連學生會會長，劉俊風。
我地再一次重申，我地無任何政治背景。
謝謝。』

『嘩....咁就叫回應左拿?』
現埸人士不斷起哄同埋怨。





雖然現埸人士開始對阿風支莊有埋怨感覺，覺得都係無料到，但依樣仲係改變唔同我地既形勢。
要嬴佢，就係等個條問題!

此時又有另一位同學走上前，對住咪說:『聯政政，學生黃加峰，學生編號3244557622。
問靜變同埋中連，我唔理你地有冇共產黨或者民賤聯背景，我只係想你地依一刻同我表達一下你地對六四既睇法同立埸!唔該。』

等到了!就係依條問題，我等左咁耐就係等依條可以改變局勢既問題!

『請第四十屆香港中文大學學生會幹事會侯選內閣靜變回應先。』
評議會成員說。

我慢慢企起身，對住支咪說:『我係第四十屆香港中文大學學生會幹事會侯選內閣靜變學生會會長，劉啟明。
本人同埋支莊對於六四事件係抱住堅定既立埸，我地本著民主，自由，公平公義既原則，繼續堅持平反六四，結束一黨專政!關注中國人權狀況，加快落實雙普選!廢除功能組別!』
說罷，我同班莊員隨即係台下拎出小型Banner，同大字，再企起身走向背後既壁報，貼上同掛上我地平反六四既Banner，此舉引來極大起哄同回響，而評委員班人見到我地咁做，即時想開咪阻止我地。

但此時評委員班人即時阻止開咪既人:『喂!唔可以阻佢地，阻佢地既話，我地會比人屌到飛起，實標籤我地唔支持平反六四，我地都係無謂出面阻佢地，由得佢地啦!』

我一路掛上去時，留意到評委員班人無出黎阻止，就估到佢地咁做。
係六四依D大事大非既事件當中，係唔應該去出面阻止。

我隨即拎起支咪:『我地當中共青團成員會答應大家會盡快退出團，雖然我地支莊比人數臭，令到大家對我地失哂信心，但希望大家唔會因為依件事而唔留意我地政剛，格離莊同上莊好熟，佢地班老鬼咁支持佢地，大家唔覺得有問題咩?上年佢地比到D咩比大家?係外務上佢地又做過D咩?我唔求當選，但希望大家都認真諗下係咪要投比對方。
謝謝。』





『WOW!好波!』
現埸有人大叫。

阿龍都拎起支咪說:『平反六四!』

現埸同學都有人和應:『平反六四!』

我留意到阿風面色一沉，佢一定估唔到我有咁既一著，今次不但做左個勢，增加返D票源，而且可能令到阿風既票源流失左好多。

『喂喂..夠啦!評委員班人黑哂面，我地拎夠采就得!』
阿雪細細聲說。

講得岩，成個質詢大會比我攪一攪都破壞哂，被逼暫停一陣，但點都好，做都做左，評委員因為六四件事唔敢屌我地，點計我都係嬴左，阿風你收皮啦!

完左質詢會後，我地各人都鬆左一口氣，因為整個過程我地唔係比人針對得太多，反而對阿風支莊針對得多，始終佢地回應得麻麻，加上佢地上莊班老鬼上年既政積都幾臭朵，所以好多人都對佢地抱有疑問。

但最重要既係，我一日成名了，各大報章聽日一定會登我既相，哈哈!突然有一種英雄感，莊員都對我今日既表現都讚不絕口，依個就係會長風範，佢地同埋班中大學生一定會對我有大期望，或許會投我一票，改善中大校政。
就好似奧巴碼咁，但求變!點計都好，阿風既回應真係失準，不過比著我面對依個問題都真係幾難回應，而我雖然對六四事件好似抽左水咁，不過我對六四件事既立埸同意向同我地支莊係一致。
如今質詢日完結，剩落黎只係投票日。
依一刻我好有信心個局勢一定唔會一面倒。
或許仲會有奇蹟出現，

晚上，同班莊員去廢祝後就各自回家。

係我返Hall個段路，又係垃圾時間。
我不禁係到暗爽緊，總覺得我人生開始充滿熱血，咁大個仔都未試過咁，學生會會長劉啟明!屌!真係好型棍!真係好想快D到聽日，睇下D報紙點報導我!哈哈!即使輸左都好!我都已經成左名!屌!仲唔媾死女?

我拎起手提，不知不覺又禁左阿靜既Whatsapp，顯示為上線中，我一路行一路望住個Mon，不禁暗嘆一下，我仲留戀緊阿靜嗎?係喎!阿靜今日有冇黎到呢?唔知佢今日見到我咁會唔會覺得我好型呢!?哈!點都好!先嬴依一埸仗再慢慢諗阿靜都未遲!


係同一個時間，阿風同班莊員夜晚晚係民主牆上貼大字報。

『阿風，估唔到你出到依一招。』

阿風邊望住民主牆邊笑說:『係佢逼我出依一招，劉啟明，今日你就威啦，我就睇下聽日你可唔可以咁威風。
今次我一定玩死你。』

*****************************************************************

第二日

張開雙眼，望住天花板，個腦仲諗緊琴日Conday既情境，不禁笑了。
唔知邊個曾經講過，人一生之中總有一次係做英雄，琴日我當住數百人面前顯示左一個學生會會長應有既風範，而且借六四事件成功挽回唔少掌聲，而阿風一直都處於劣勢，從佢既回應當中，可以睇得出佢無咩點準們過依埸Conday，佢對自己太有自信，一直認為我無咩可能會嬴，以為全埸既人只會針對我支莊既共青團問題，但事實上，就係因為D人認為我地係臭左朵，所以更加想確認值唔值得投阿風支莊。
所以大部份問題都問阿風，一時之間令阿風有點招架不住。

我起身梳洗一下，鏡中既我充滿新氣象，依幾個月發生太多事，自己既情緒都大起大趺，已經開始攪到我有D神經質，內心充斥負能量，特別係每一晚既寂莫時間，更加有種負能量爆登既情況，雖然失去左好多野，但我依家先係Year1學生，我仲有大把青春同時間等緊我，我唔應該為左小小野而自暴自棄。

望下手提，時間仲早，今日約左班莊員開一個檢討會，檢討返琴日Conday既事，我都期待班莊員點睇依件事。
內心一直係到暗爽緊，於是好快就出左門去行返落中大。

當我經過民主牆時侯，見到好多人圍觀，係咪阿風又貼左D新野攻擊我地?就睇下佢玩咩野!行多兩步，係遠處見到民主牆竟然有我既大頭貼係到，應該係我Facebook搵出黎，相上面好清楚見到好大既字-"咁既人選學生會，你會唔會投佢票?"

我個心即時離左一離，不安感一下子湧現，開始腳軟，我有一個唔好既預感。

我頭Dupdup咁慢慢滲入人群之中，抬頭一望，全部都係我既Whatsapp對話，而對像就係阿靜。
我即時摸一摸褲袋，部手機仲係到，但點解入面既對話比人拎哂出黎?係阿靜貼出黎?

格離仲有篇文章，"狗公劉啟明!人地有男朋友仲成個狗公咁去煩人!夜晚晚仲要話去人地屋企見佢!非常嘔心!!可恥!!"

人地有男朋友?佢指Whatsapp中既阿靜嗎?阿靜有男朋友?發生咩事?

由於有大量既圖同文章貼哂出黎，我亂咁睇下，發現一張Facebook照片，清楚見到係阿風既Facebook，而右邊既個人資料相片下面......
.寫住"訂婚對像HoChing"，個個人就係阿靜.....原來阿靜同左阿風一齊左，而阿靜既Facebok一直收埋唔顯示依個關係，但我根本無阿風Facebook，所以唔知道同見唔到依個Status......

再慢慢睇其他圖，見到一個標題寫住"平反六四是大話!假情假義呃票源!"

D圖又係Whatsapp圖，見到我同一個人既對話.....個個係我唔識，但我竟然係到講

阿明:
中大班傻仔撚識政治咩!鳩up一下平反六四!佢地就會起哂哄朝拜我架啦

無名人:
中連支莊其實有冇共青團成員?

阿明:
我屈佢之嘛!我地就真係有共青團成員啦!

慢住.....我完全無講過依堆說話，有人改圖!!!有人改圖屈我!!!我唔識個個人!更加無講過依堆說話!!

『屌....原來個個劉啟明仆街黎!』

『成隻狗公咁!好撚肉酸呀!』

『有冇筆係身?等我寫衰佢先!』

『我又寫我又寫!』

只見好多中大既人紛紛係D圖上寫低感受"賤過民賤聯!"，"當我地傻仔?你都ON99!"，"媾人條女!死左落地獄會比人燒春袋架!仆街!"

我無.....我真係唔知阿靜有男朋友......
由於群情激憤，我留係到遲早比人認得，到時實會捉住我黎數臭我，於是我就好快離開現埸，點解成件事會變成咁?

望一望手提，點解就快到開會時間都無人打黎同Whatsappgroup出聲?班莊員睇到依件事?於是我就跑去會議室，我要解釋成件事，唔係大家想像咁!!

當我開門時，驚見所有莊員都係哂到，我氣喘喘咁問:『你.....你地有冇睇民主牆所貼既野?』

阿龍一臉無奈，之後發悔氣咁講:『屌你.....今次真係比你累撚死啦!』

『你唔係真係信呀?好明顯係阿風佢地玩我啦!』

『人地有哂圖，張圖入面個個係你，連講野語氣都似足你!仲有假?』

『你唔比係改圖呀?』
我堅持解釋。

『屌!一句到尾!你究竟有冇媾到個個女人?你有冇係Whatsapp講過個D狗公Msg?』
阿龍問。

我個腦即時諗起依排我好掛住阿靜，都做左唔少對阿靜追求既行為，Whatsapp既對話我更加有講過，所以阿龍問我有冇咁做，我完全唔知點答好。

『我......
唔知個個女仔有男朋友架!』

『屌你究竟有定冇呀?你答我一句!有定無!?』

我吞一吞口水，望一望其他莊員，佢地個樣都好失望，個額頭好似寫住"唉，比你累撚死"既字咁。

『有......』

我否認唔到依件事，唯有死死氣認左佢。

『屌!仆街黎!哂鳩氣!』
阿龍拍一拍張桌，就轉身唔望我。

我望一望佢身邊既阿雪，阿雪又望一望我，我地眼神接觸個幾秒之間，清楚見到佢好失望咁搖一搖頭，而且帶點憤怒既樣。

喂......
點解你地要咁樣?點解你地咁失望?你地唔係話唔Care嬴定輸咩?你地個樣全部都顯示出你地好重勝負，好似我累撚死你地咁，之前阿Sam認共青團既時侯，你地唔係撐佢咩?阿Sam......
係.....係阿Sam拎左我部電話，一定拎左去做左手腳。

『阿Sam!!係你條仆街拎左我部手提去!』
我指住阿Sam說。

『下?我?』
阿SamO哂咀咁用手指住自己。

『我前日借左部電話比你，之後我同阿雪去左食早餐，個段時間你一定拎我部手機Copy同做手腳!仲有你之前認共青團件事，兩件事加埋，全部都係你條友累!你究竟係咪阿風派黎攪事?』

『你係咪High大左呀?咁樣屈我?』

『你問下阿雪，我係咪借左部手機比你!』
我望向阿雪。

阿雪點了頭，阿龍就即刻講:『屌你阿Sam!阿風比左咩野著數你呀?』

『成班都痴撚線!我都廢事同你地講!』
阿Sam就起身走人。

當佢經過我身旁準備出去時，我即時捉住佢:『你講清楚先好走呀!』

阿Sam即刻推開我:『你死撚開啦!死狗公!』

我比佢推開左後，想衝埋去阿Sam到，而阿Sam即時用手好兇咁指住我:『夠喇!再黎就反面!』

『反面?你有當我係朋友咩?』
我激動地說。

『......
..』

阿Sam無回應，就轉身離開了。

『咁得喇!我地今次真係玩完啦，琴日攪左埸好Show，比阿明攪彎哂啦!可以早D收皮!』
阿龍就收恰野準備走人。

『唉，阿明!你媾女既事其實唔關我地事，但係你點解要同人講我地做Show又話中大既人係傻仔呢?之前我地做落既野都白廢啦!出面既人都知我地係屈阿風啦!』

『我無呀......
我無咁講呀!』

『頭先你先話自己有咁講過......』

『我......
.』

『算啦，夠鐘上堂啦!我走先!』

『我都走先!』

『唉!走先!』

我見佢地全部人都執野走，我即刻說:『大家做咩野?我地仲未輸架!今次好明顯係阿風衝住我而黎，我地要準備澄清!我地仲有機會嬴架!』

『你都識講佢係衝住你而黎，而你又認左有做過，仲澄清黎做咩?算啦!』

『算?』

『各位!我行先!』
接著，一個接一個咁離開，一個接一個咁係我身旁離開。
阿言都走黎同我講:『唉......
原來個晚話追個個女仔就係佢拿?人地有仔架?.....算啦，食左早餐未?食完一齊去上堂。』

我呆呆地望住地下，實在唔知點好。
阿言見我無反應，暗嘆左一聲就走左。

最後會議室內，得返我同阿雪兩個人。

『我估唔到.....原來你咁快就有鐘意既人。』
阿雪說。

『我唔明你講咩......
?』
我問。

『睇返個文章......
D圖係上個月開始，姐係你同我表白完之後既事，估唔到你咁快就鐘意左第二個......』

阿雪完全唔Care選戰既野，佢似乎好在意我同阿靜既事。

『我......』

我實在唔知點解釋，事實上，我係向阿雪表白完後，覺得好寂莫，所以搵返阿靜。

『我真係好懷疑你個陣到底有幾鐘意我......』

阿雪失望地說。

『我個陣真係好鐘意你架!我依世人第一次向人表白個個就係你!』

『我睇到D對話.....真係覺得好肉酸，唉!』

『我個晚飲左酒.....』

『D圖有咁多日子，你晚晚都飲酒咩?』

『......
..』

『我對你好失望。』
說罷，阿雪就係我身旁離開。

當我係我身旁走過時，時間彷彿用慢鏡播住依個動作，我深深感受到阿雪個種失望，無奈.....原來佢一直都對我有期望，即使拒絕左我，都仍然記住我曾經鐘意過佢，都仍然深信我個陣係真心愛佢，所以一直以來都支持我，見我自暴自棄時會好心痛，知我生日會攪慶祝，因為我真心愛過佢，即使唔可以用拍拖黎報答我，都可以用其他方法去關心我，但依一刻，阿雪知道所有野都係假既時侯，佢真係對我好失望。
睇黎我真係一個狗公黎，見人就追，追唔到就好快換手......

會議室只剩下我一個人。
依一刻，我覺得我好似失去左所有野咁。

發左呆一陣，個腦一片空白，但我仍然記得我仲係要上堂，我就帶住依副已死既身驅去上堂，係行出會議室門口，我就腳軟，不安感，好驚見到中大既同學，好驚佢地用奇異既目光望住我，我好介意人地點睇我，我只係Year1，我仲有2年留係依到讀書，我唔想就咁就臭朵......
我以後點見人?

一踏入班房時，同學仔都望一望我，之後就轉身同格離位既人竊竊私語，個刻，我好心痛同難堪。

我見到阿龍阿雪佢地坐左係到，而我實在唔敢再坐佢地身邊，於是求其坐埋一邊算。
而阿龍佢地都見到我黎左，都無意欲叫我同佢地坐。

上堂時，望住同學們對我竊竊私語，再諗起阿雪既對話......
再諗起阿靜已經同阿風拍拖.....咪住，我唔記得左.....阿靜同阿風已經拍拖依件事，依家一諗起，我就更加心酸......
我即時將過往阿靜同我經歷既事組合一齊，阿靜比我鍚左一淡之後，好驚訝咁閃開，係咪因為佢已經有男朋友?

我Whatsapp一直同佢講曖味既說話，而且係咁搵佢.....佢會唔會因為有男朋友而對我感到討厭?所以求其打幾隻字回應下我，冷淡對我，希望我可以知難而退?我生日唔黎，係阿風唔比佢黎?唉，一諗起阿靜同阿風一齊我真係好心痛.....一直苦心經營同改造既阿靜，如今可以享受阿靜既人....係阿風而唔係我，我好似送左一個心愛既人比阿風咁，將一粒未啄磨既鑽石，整到靚一靚再賣比人咁......
.


唉，好亂，我盡量將我情緒同感受壓住，雖然依一刻好想喊出黎，我真係感到好委屈，但無理係班到喊出黎，我唯有盡力壓住......
一落堂我就即刻閃人。

返到Hall後，突然間咩都唔洗做咁，莊務都接近完了，時間都去到二月份，都開始係考試季節，除左溫書之外都無咩Project同Paper要做，由於無咩野做.....我更加感到寂莫到委屈。
打開facebook，好想澄清成件事，但我實在唔知點講好，我怕只會愈描愈黑，我依一刻好後悔對住阿風狂追猛打，令到佢咁做，我更加後悔自己參選學生會，招致比人唱衰，起底......

我係Facebook打左一句"好辛苦.....好委屈....."

我諗除左係Facebook呻之外，我都無咩途徑舒發情緒......

打開Whatsapp，已經唔想搵人吹水，都唔知可以搵咩人傾，我雖然有好多野想問阿靜......
但我已經唔敢搵佢，我握住手提，縮埋係被窩之中，忍唔住喊左出黎。

過左一星期，民主牆所貼既野，由於唔關中大事，所以好多都比評委員撕走，但間唔中仍然有人補貼返上去，我每一晚都趁無咩人既時侯，偷偷地望下D人係D圖到寫左D咩感受，好多都係負面既說話，而且仲要狠狠咁批評。
我除左心痛外，我仲可以點做?
有一日

個天一直落緊雨，天色昏暗，一片愁雲慘霧，完全乎合我依一刻既心情。

『黎緊有一個最後既小組報告要你地做，你地照舊係到分組，五個人一組，五分鐘後交份名單比我。』
Tutor說。

各人聽到後都開始搵自己既FD做組員，而我呢?我一直分組都係同阿龍佢地一齊，都無試過其他人，如今叫分組，我只好望一望阿龍佢地，但見到阿龍身邊已經有阿言同阿雪，仲有兩個同學。
佢地咁快就組?係咪無諗住預我?

阿言好似發現依個情況，就好似同阿龍佢地講，只見阿龍搖一搖頭就唔理阿言了。
阿言都感到無奈，而阿雪好似默認左依個行為，佢真係對我非常失望，如果佢再對住我，真係感到好辛苦，而我......
都好辛苦。




班房內開始形成幾個小組，大家都將D椅搬去屬於自己既小組，慢慢地顯露左我既位置，一個無人肯同我同組既位置。

Tutor見到咁就問:『阿明，你既組呢?』

此刻，班上既人都突然靜左，大家既注意力都望左坐係班房中間既我身上。
此刻，我感到非常難堪。

『我......
無組。』
我低著頭說。

Tutor就即時大叫:『有冇同學仔肯同阿明一組呀?』





我聽得出Tutor對我既情況感到同情，好想幫我搵到組，但佢咁做其實間接咁將D刀插落我個心到，令我感到好痛苦。
我更加覺得自己好柒同無地位，我終於明白D毒撚既感受，原來無人肯同我一組既感覺真係好難受，真係.....好難受。

『丫....寶兒!你就同阿明一組啦!就咁啦!』
Tutor唔比人提出反對，就早點結束依個分組環節。

寶兒?咩人黎?開左學咁耐，我一直都專注自己既事，莊務同阿雪阿靜既事，都好小參加班活動同埋認識一下同學仔，好多時都唔係好記得同學仔既名......

我將張椅慢慢移向寶兒個組。

『黎近我地就做依個題目......』

個位寶兒慢慢向身邊既同學仔講解，但佢地其實一直都將我拒之門外咁，我只能一直坐係到呆呆咁望住佢地，沒有任何發言權，都無野想講......
.





落堂後，見到阿龍同阿雪好開心咁拖住手走，從阿雪既臉容睇，似乎佢更加放手去愛阿龍，係因為我之前僅存既小小地位都消失左嗎?

天色已晚，雨愈落愈大，一路行到Hall樓下時，可能天一直落，都無咩人係條路到，只有我一個人，我無開遮，我一直都比雨淋住，好想藉著雨點舒發一下情緒。
雨很大，雨聲更大，我實在忍唔住，我真係忍唔住，我對住個天大叫:『丫!!!!!!!!!!!!!!!!!!!!!!!』

『丫!!!!!!!!!!!!!!!!!!!!!!!!!!!!』
我力歇聲嘶地叫，狠狠地叫，一直叫.....一直叫到自己喊起上黎。
我跪左係地下，我真係好痛苦，好後悔，點解成件事會發展到咁?

阿雪同阿靜都通通離我而去，一諗到阿靜同阿風一齊，一諗到阿雪同阿龍一齊，我個心真係好痛，我完全接受唔到依兩個月所發生既事，一下子將壓抑住既負能量一一發洩出黎，我真係頂唔順......
..

雨打落我身上，很痛，但我心更痛。

我唔記得左自己跪左係到喊左幾耐，只係突然驚覺我係條路上面，好驚一陣有學生經過見到我咁樣，於是想起身走人，但當我正想起身時，我發覺我身上無在比雨淋，係天色昏暗，燈光照射下，我望到地下既影子顯示出一把遮，將我遮住，令我無比雨淋。
而且我仲發現我身後仲有一個人既影子

『阿明......』

依把聲?依把聲音......
依把聲音......
咪係穎兒?





我即刻轉身一望，只見穎兒企係我身後，拎住把遮幫我擋雨，傷感地望住我。

『穎兒......』

我驚訝得不能相信，一直失去聯絡既，好似消失左既穎兒，依一刻竟然出現係我面前。

我即時企起身，望真D眼前既人，的確係穎兒。

『穎兒.....你終於出現......』

穎兒微微笑說:『好耐無見，阿明。』

我望一望自己，覺得自己非常狼狽，即時整乾臉上既眼淚同雨水:『哈....好失禮添。』

穎兒鬆容不迫咁係手袋中拎出紙巾比我，我接過紙巾說:『唔該......』





我定一定神，冷靜一下自己再問:『係呢.....你之前唔係話去外國讀書咩?點解之後好似消失左咁，搵你又搵唔到，你又一直無出現到，你究竟去左邊呀?』
我一下子將心中一直收埋既問題慢慢講出黎。

穎兒望一望周圍，然後問:『依到好大雨.....附近有冇地方可以避下雨?』

『丫.....有，前面無幾遠就到我Hall，但依家太夜我帶唔到你入去，不過我地可以係Hall樓下避一避雨。』

穎兒望一望前面條路，臉色好似唔太好，好似好苦惱咁，然後說:『嗯!就去個到!你帶路!』
說罷，穎兒將手上既遮遞比我:『依個時侯應該做返個真正既男人，幫我擋擋風雨啦!哈哈!』

我覺得穎兒依句說話好似語帶雙關，但我一時之間比唔到咩反應，因為穎兒突然間出現令我有D不知所措咁，都唔記得應該用咩語氣同態度去對待穎兒，於是就成個恰熟狗頭咁笑笑口接過穎兒把遮。

『咁......
我地行。』

『嗯!』

一路上，雨仍然很大，雨聲更大。
我撐住把遮，好小心咁樣遮住穎兒，因為穎兒把遮唔大，只可以遮一個人，遮兩個人實在太勉強，於是我盡量將把遮既覆蓋範圍比哂穎兒，自己左邊手臂一直比雨淋住，但我依刻都無咩所謂了，反正本身都濕哂，但穎兒臉色唔太好，身型同臉型都比以前廋左好多，驚佢比雨淋病，所以一直好小心遮住佢。





我發現穎兒行路腳步有點慢，算係真正既雨中漫步，令我都調節自己腳步去遷就佢。
同時間，我個腦海不斷回憶返中學時期同穎兒相處既時間，將一直沉睡左係我大腦入面既穎兒印象，經歷一一蘇醒。

穎兒，係一個性格非常樂觀既人，成日都笑笑口，係因為佢笑點易常地低，你求其攪個爛gag佢都可以笑餐死，以前既我一直都係佢搵一D自豪感覺，因為當佢笑個陣，你會覺得自己個gag真係幾好笑!雖然穎兒係學校到比較向外少少，一放學就會好快閃人，好多班活動都唔會參加，但係班上，我諗我都算同佢玩得最多既人。

所以個陣我無咩追求對像，身邊只有穎兒一個，我同佢每晚都傾Whatsapp，晚晚都講笑話比佢聽，佢溫書溫到悶個陣，我又會攪下gag引佢笑比佢提下神，關係一直Keep得好好，什至我有個衝動想追佢，個陣既我，知道左穎兒無咩朋友，圈子好細，我諗我係佢唯一一個同佢傾Whatsapp既人，所以一直都奉行住"一淡沙糖一淡屎"既策略去對待佢。
令到佢對住我依種有排成日搵佢，之後突然冷淡對佢既行為感到無所適從。

本來時機成熟時，正想同佢表達心意先發覺佢有男朋友，就係因為佢有男朋友，我都開始無咁多心神去哄佢，理佢，覺得唔應該再花"資金"去投資係穎兒身上，攪到穎兒當時好灰，好唔開心。
過左幾個月後，直至中學Lastday，佢突然同我講唔會溫AL，因為佢突然決定左去外國讀書，依個決定我從來未聽過，只怪穎兒一直搵我但我無理到佢，最深刻係穎兒係我張桌上，畫左一棵"感情樹"。
之後穎兒就無再出現了，而且我地都唔知有咩方法可以搵到佢，加上大家都開始有自己既路要行，漸漸咁忘記左穎兒。

『丫......
到左。
就係依到。』
我係袋到拎左幾張宣傳學生會既單張出黎，想放係地下墊住比我同穎兒坐。

但我拎出單張時，不禁令我諗依排所發生既事，都呆左一呆。

『依D單張.....睇黎應該幾重要，有冇其他紙代替?』
穎兒見我猶豫咁，不禁問一問。





我大力握一握張野，笑笑口說:『唔重要既，隨便用都得!』
說罷，就放左係地下墊住坐。

我同穎兒坐低左之後，視線一直望住出面，望住個天不斷落雨，周圍都傳出『啪啦，啪啦』
既雨聲，一直都無見面既我地，突然見返面好似好陌生同客氣咁，明明有好多說話想問想知，都啞左咁。

但我仍然都開口問:『係呢......
頭先我問你既野，你都未答我。』

穎兒擰轉頭望住我，慢慢說:『阿明......
你最近點呀?』

『我......』

我個腦又即時回想返近來既事，實在唔知點講好。

『我最近......
OK呀!幾好呀!我仲學人攪學生會，都幾充實!唔錯丫.....』

我笑笑口回應。

穎兒將視線轉返去前面，呆呆說:『咁就好了。』

『其實你.....依大半年黎去左邊?』

『阿明，你知唔知我點解會黎搵你呀?』
穎兒仍然無回應我既問題，反而突然問返我轉頭。

『丫......
唔知呀，不過你都幾勁，竟然知我依個時間會返Hall。』

『其實我唔知架......
我只係知道你住緊Hall，但唔知道你會返屋企定返Hall，我都係博一博，估唔到真係見到你。』

『你突登係到等我?』

『嗯。』

『你有事搵我?』

『算係......
我留意到你最近真係好唔開心，所以我忍唔住要見一見你。』

『留意我?』

『哈.....我一直都有留意你Facebook同xanga動向，不過你好少會更新xanga，雖然資料唔算充份，但大概都估到你最近受左唔少委屈。』

原來穎兒一直都有留意住我，只係一直無出聲。
加上我最近成日係Facebook呻下D負能量，可能令到穎兒發覺我最近出左問題。

『傻啦!我......
Ok呀!幾好呀!』

穎兒望一望我說:『阿明......
唔好呃我，好嗎?』

當我見到穎兒個傷感既聲線同個樣，加上個句"唔好呃我"，突然間令內心岩岩壓抑住既負面情緒慢慢湧出黎。

我吞一吞口水，然後低著頭說:『嗯......
我......
好辛苦。』
當我講到好辛苦既時侯，我發覺我開始忍唔住想喊，一直忍住淚水，但嗚咽既聲線都已經好明顯咁出賣左我。

『嗚....我唔知做錯左咩，我只係.....我只係想搵一個鐘意既人，同佢起埋一齊，開開心心咁過。
但係......
..但係我唔知點解會攪到今時今日咁既地步......
好辛苦.....好想好想返返轉頭。』
我雙眼發熱，淚水都開始流下來，但我仍然強忍住，因為我無咩點試過係女仔面前喊。

穎兒一直望住我，我都唔敢正面望住佢，我嗚咽左一陣，我望住前方繼續講:『你記唔記得邊個係阿靜?何妍靜，之前同我地讀同一班......
.我鐘意左佢，但係.....自從入左大學之後，可能大家......
都有自己圈子，關係突然淡左好多，淡到.....淡到好陌生，好陌生。』

『無論.....我點做都好，都已經放低自己既理性，已經開哂自己張底牌......
.但係阿靜依然對我無動於衷，感覺上已經......
返唔到轉頭。
依家.....全世界都知道我係一個狗公，去攪人地既女朋友，攪學生會攪到不知所謂，日日返去比人歧視......
無人肯同我一齊玩，連分組.....都無肯我一組。
係到讀書，變左行屍走肉.....好辛苦，真係好辛苦，我究竟做錯左D咩....我，究，竟，做，錯左D咩呀!!!!我無哂朋友，我無哂大學生活....我咩都無哂。』
說罷，我已經忍唔住喊出黎，雙手握住拳頭，我唔甘心，我唔甘心自己竟然淪落咁既地步，我究竟做錯左D咩?

面對住咁既我，穎兒依然好冷靜，一直由我慢慢喊，直至數分鐘後，我既嗚咽聲開始減弱，穎兒就開口說:

『阿明，你仲記唔記得感情樹呀?』

『嗯......
.』

『感情樹係一棵專收集感情作養份既樹，當你同某一個人感情好好既時侯，感情樹既樹枝就會生長，感情愈好，樹枝就會生得愈長。』

『嗯.....我記得。』
我盡量將我嗚咽既聲線消除。
盡量冷靜返自己。

『哈哈，我仲記得......
我係你隻手掌到，畫個我同你既樹支。
個樹支仲係唔係到呀?』
穎兒望一望我。

其實當日穎兒用筆畫上我手掌既線，個晚返屋企沖涼都沖甩左，仲點可能Keep到?但我仍然情不自禁咁，伸出隻手掌出黎，只見手掌上除左我既淚水同雨水散佈係掌心之中，再無其他野。

『哈哈.....我同你條感情樹枝無左lu。』
穎兒說。

『咁梗係啦.....上年既野，點可能Keep到依家呢?』

穎兒望住我，幾秒後，慢慢說出:『感情既野，點可能Keep唔到?只係.....睇你想唔想Keep姐。』

我呆左一呆，突然間好似有一種叮一聲既感覺，大概穎兒所講既，唔係當日畫既樹枝，而係我同佢真真正正既"感情"。

穎兒伸出自己隻手，望住隻手說:『感情好既時侯，手掌上既感情線就會好深色，就好似當日我畫上去你隻手一樣咁深色。
但係.....感情係需要每日都去培養，每日都要去用心去打理，如果有一日，或者有一段時間唔去好好打理棵樹，唔去投入感情......
咁我同你既樹枝就慢慢淡，最後咩顏色都無，成條樹枝都會消失左。』
說罷，穎兒就指向我手掌，一隻咩都無既手掌。

『穎兒......
..』

我似乎明白到穎兒所表達既野，雙眼再次發熱。

『哈，有冇筆係身呀?』
穎兒問。

我定一定神，慢慢係袋到搵，但發覺我無帶筆係身。

『丫.....無呀，唔緊要，我即刻上Hall拎。』
隨即我就起身準備上Hall。

穎兒聽到我話要走，就即時捉住我隻手:『唔.....唔好走，留係到。』

當穎兒捉住我隻手時侯，我感到佢隻手非常凍，凍得異常。
而且我見到佢個身有少少震。

『你隻手咁凍既?你係咪病左?一定比雨淋親!可能會感冒!』
我半跪左係穎兒面前，此刻，係充足既燈光下，我終於清清楚楚望到穎兒既樣，一副憔悴，廋削既樣，臉無血色。
同以前既穎兒大大不同。

穎兒抬頭望一望我，微微笑說:『我無事呀，你放心。』
說罷，穎兒係袋到拎左支唇膏出黎，再捉住我隻手，慢慢將支唇膏當係筆咁，係我手掌既感情線上，慢慢畫深佢。

『穎兒......
.』

『哈.....我地今日見返面......
我地條感情線又深返色。』

我望住手掌上既深紅色線印，望住穎兒個種憔悴但又強行笑出黎既樣，內心不禁心酸。

『我又幫你畫。』
說罷，我就拎左穎兒支唇膏幫佢畫，但穎兒好抗拒，我以為佢怕痕，於是笑笑口咁捉住佢隻手再畫。
係拖拉之間，我發現穎兒隻手有好多針孔筒，而且好多一達達既紫血印。

『穎兒.....你隻手.....』

我驚訝地說。

穎兒即時將佢既衣袖拉返長，蓋住隻手:『我無事......』

『唔係.....你係有事!你依大半年黎究竟發生咩事!你講我知啦!!』
我激動地說，因為依大半年黎，穎兒一定發生左事，如果唔係佢唔會攪成咁。

電話鈴聲響起，穎兒係袋到拎出手機:『嗯......
我好快就落黎。』

由於太近距離，我大概聽到伯母既聲音。

穎兒收線後笑笑口說:『我地繼續。』

『你屋企人係下面等緊你?』

『嗯......
係佢地車我黎。』

『丫......
.』

我實在攪唔清依家咩情況。

穎兒捉住我隻手，用心地說:『阿明......
你唔係咩都無，你仲有我，我一直都會支持你，一直都會。』

我實在委屈得太耐，過住D非人生活得太耐，已經好耐無得到別人既安慰，依家聽到穎兒咁用心去講依番說話時，雖然穎兒隻手好凍，但我深深感受到個種"溫暖"，一種感情上既溫暖。
已經唔會再猜測穎兒係用咩身份去講依句說話，依一刻我只係忍唔住再一次係穎兒面前喊起黎，狠狠地喊起來，一發不可收恰地喊起來。

雨仍然無情地落下。

『嗚嗚.....』

我半跪咁係穎兒面前喊。

穎兒用手摸一摸我塊臉說:『男人滴血...唔淮喊。
你以後都要堅強D，知唔知呀?』

我抬頭望住穎兒，原來佢都已經雙眼痛紅，眼淚都流下來了。
我盡我最大努力想鼻涕，鼻水，眼淚一一收起，大大力索左一下鼻，吞一吞口水說:『我答應你，我一定會撐住落去!』

穎兒再說:『其實感情既野......
無分岩定錯，如果真心鐘意對方，見到對方開心就得，有時真係唔需要強求同人一齊......』

『我知...我知...但真係好難做到丫.....』

我心知依個老套說話，但真係好難做到，依句說話只係失敗者安慰自己既說話。

『阿明.....你有冇諗過，中學時期既你同你依家.....有咩分別?』

我諗左一陣，唔係好明穎兒所表達D咩:『有咩分別......
?』

『個陣既你，成日都嘻嘻哈哈，日日返黎都好開心同人玩，成日都宣揚青春主義思想比我地，係你身邊真係唔怕悶，而你都日日講笑話比我聽.....』

穎兒既說話令我腦海充滿中學回憶既片段，個陣既我日日返學都好開心，讀書無壓力既我，日日戲如人生，無咩大起大落。

『但係你依家.....攪到自己咁委屈，咁唔開心，有冇諗過點解咁?』

『我......』

我腦海只諗到阿雪同阿靜依兩個人，但我講唔出口。

『追女仔追到淪落到咁既地步，為左咩?點解要攪到自己人唔似鬼唔似鬼?點解要成日攪到自己咁唔開心.....你明唔明呀?』
穎兒說。

穎兒講得無錯，自從我追阿雪同阿靜開始，我真係無開心過，日日都係到猜測對方諗緊咩，每做任何事係關於佢地既野，我都會左諗右諗，好多顧忌，限死左自己，令到係佢地面前都做唔返自己，以前對住阿靜可以輕鬆自然面對佢，依家都係佢面前就好似綁住自己手手腳腳咁，係佢面前都抬唔起頭咁，原因只係一個，就係我鐘意左佢。

有人講過，追女仔千其唔好當對方係女神，所謂既女神，身份猶如神一般，高高在上，高到連你都好難去觸摸到佢既距離，所以當你視對方為女神時，你就注定永遠都得不到對方。

諗深一層，選學生會都係因為阿靜，為左可以得到佢歡心而參選。
如果無選學生會時，我仲會淪落到咁既臭朵地步嗎?如果無選學生會，我就唔會同阿雪有更多既共事時間，如果無既話，我或許唔會對佢有意思，更加唔會去到表白依個地步。

自此，我試過自暴自棄，夜晚以淚洗臉，以前我唔會感到寂莫，更加唔會咁易就喊，但依家......
..

我低著頭說:『我明...我明....』

大概我應該要想通一點事情。

『你明就好.....』

穎兒說。

我感覺到穎兒隻手係到震抖，我感到不安既感覺:『穎兒.....你係咪好凍?』

我摸一摸穎兒額頭，發覺熱得好勁，佢係到發緊燒。

『你發緊燒.....我同你去睇醫生。』

穎兒揮一揮隻手示意唔洗，但我見到佢揮手都力氣都無咩，嘴唇蒼白，個樣好累好累，而且個身仲有好多汗，但我唔清楚係汗定係雨水，穎兒整個人都好憔悴，成身都發抖。

穎兒無出聲，用手指一指自己個袋，好似叫我係袋到拎D野咁。
我就即刻係佢個袋到搵下有咩野，當我搵緊時，我再望一望穎兒，佢閉上眼，個人挨住背後既牆，一副好辛苦既樣。
同我數十分鐘前見到佢既樣仲更加差，估唔到短短既十幾分鐘，穎兒無論臉色同身體都差左好多好多。

我係到袋到搵到兩封信。

『係咪依兩張?穎兒!』

『......
..』

穎兒無回答。

『穎兒!!』
我再大聲D叫佢。

穎兒隨即張開雙眼，慢慢望住我手上既信，再說:『係依兩封信.....比你架......』

我望一望兩封信，一封無寫主題，但另一封就寫住"生日快樂，阿明!"好明顯係一張生日卡。

於是我就拆開封生日卡黎睇

To阿明:

阿明!!生日快樂呀!!!哈哈!!我諗左好耐寫唔寫張生日卡比你!!但我最後都決定要送比你!我要
阿明你要知道我既心意!所以寫張生日卡比你作為留念!你呀!你好耐無搵過我啦!
不過!其他人都話你成日係自修室溫書，我Whatsapp你又唔應人><!哼!不過我明白架!你要上大學!
所以呢!實會支持你架!!生日喇wo!又大一歲啦!有咩計劃呀?係咪係時侯搵返個伴呀XD?雖然你好耐無搵我，我真係好想同你傾計，我成日時不時都會重覆睇返我同你既Whatsapp對話......
其實我真係…..好掛住你對我講既笑話，但唔知點解自從上次打邊爐之後.....你就無咩點理我......
我仲諗緊..係咪你超唔鐘意我定係我講錯左說話令你討厭左我!如果係既話!我係到向你道歉><!!其實我今日仲整左一碟好正意大利麵比你做禮物，因為我之前聽過你講你好鐘意食意大利天使麵，所以琴晚用左好多時間去整比你食!希望你鐘意啦!丫....係咪寫左好多字，唔似生日卡呀?哈哈!

我太耐無同你講野啦!所以唔知點解生日卡都講左好多無謂野.....希望你會明白。
最後最後....生日快樂^^祝你AL考得順利，升上一間心儀既大學!

同學-穎兒
15/2/2009

我一路讀住生日卡既內容，個腦浮現住穎兒既聲音，就好似穎兒一直讀緊卡上既內容我聽咁，而且係一把充滿活潑，開朗既聲音，對比依家既穎兒，聲音沙啞，而且聲音好微弱，就好似用左好多力氣先可以講到野咁，真係一個好強烈既對比。

一路讀住卡上既內容，令我諗起當時我已經對冷理穎兒，唔想再花心神係佢身上，突然間令我有一種內疚感。
望一望卡上既日子，原來寫住2009年，即係上年既事，依張卡竟然留到依家先比我?點解當時穎兒唔比我?

『穎兒......
點解你個陣無比到我既?』

穎兒微笑說:『Sorry.....我個朝早，去左醫院.....所以......
無比到你。』

『醫院?做咩去左醫院既?點解無聽你......』

我本來想講點解無聽你講過，但我最後都係收埋係心內，因為唔係我無聽過，而係我無用心去聽同理穎兒。

『都過左去......
唔好再提，最緊要你依家收到。』

穎兒依然唔肯講佢發生咩事，我都感到無奈，我唯有再拆另一封信。
但當我想拆既時侯，穎兒Fing一Fing隻手，我再問:『咩事?』

『依封.....你遲D先睇....我.....要夠鐘走。』

我見到穎兒個樣真係好辛苦咁，我怕會出事，於是我就扶起穎兒，咁岩雨勢都無咁大，我就揹起左穎兒，準備帶佢走。

當我揹起穎兒時，覺得穎兒個身真係好輕....好輕....竟然會輕成咁?

雖然雨勢唔大，但雨仍然落緊，我無手撐遮，但望一望穎兒，我無理由要佢撐起遮，個一刻內心突然好蕉急.....

『穎兒，你夠唔夠力氣拎遮?』

『嗯....我Ok....』

穎兒說。
我見佢OK，加上真係無辨法之下，唯有比穎兒拎住遮。

於是我就用九秒九既速度衝落大學火車站到，但由於地下路滑，我都行得比較笨重。

『穎兒!你究竟發生咩事?點解會咁?』
我邊跑邊問。

『我無事......』

我一直跑一直跑，突然間好嬲自己點解要住Hall，好嬲點解條路咁鬼長，攪到我依家要跑咁耐。

突然間，我感覺到雨打落我塊臉到，我再望一望衣服，見到雨慢慢滲透。
我再望一望穎兒，只見穎兒雙手放下，把遮已經趺左落半路。


『......
..』

穎兒閉上眼，個頭訓左落我膊頭到，好似無左知覺咁。
我內心即刻驚左一驚，於是大叫:『穎兒!!穎兒!!』

『......
...』

我以為穎兒可能死左，但我仍然聽到穎兒既微弱呼吸，可能佢依家昏迷左，究竟發生咩事!!!!點解會變成咁，我唔理了，我發哂力咁去跑，希望盡快到目的地。

當我見到火車站時，見到出面有架車泊左係到，車前有對夫婦撐住遮等緊人咁，係穎兒父母嗎?

果然，個對夫婦見到我跑黎時，即刻跑黎接我。

『穎兒佢點呀?』
個個男人一臉緊張地問。

『我.....我唔知，佢好似發緊燒，依家叫極都唔應。』

『即刻扶佢上車!!!!』
個個男人大叫。

我對住佢有點怯，都無出聲咁行去佢架車到，慢慢將穎兒放係後座。

個個男人即刻上車，而個女人喊住口咁衝入車後座，係到睇住穎兒，仲大叫:『快D開車去醫院呀!快D呀!』
接著，佢就關上車門，而個個男人即刻開車走左。

而我企左係到，呆呆咁企左係咁。
咩都唔知咁，腦海充滿問號，究竟發生咩事?

我一直企係到呆呆望住架車走左之後，驚慌既心情仍然未能平息，始終一切都黎得太快，我咁大個仔第一次遇上人命悠關既事，以前睇電視劇睇得多，成日見D男主角揹住垂死既女主角跑去醫院，個陣覺得幾假，叫白車咪得囉!點解要跑!?估唔到當件事真係發生係我身上時，原來係非常真實，個刻真係好擔心穎兒個身體狀況，真係好怕佢就咁就離開我。
我摸一摸我自己既膊頭，岩岩揹住穎兒時侯，佢就係訓左落我膊頭，而佢既體溫仍然係我身上，仲未消散。
究竟發生咩事?

丫!!信!仲有封信未拆，頭先正想拆黎睇個陣比穎兒阻止左，於是我就即埸拆埋另一封黎睇。
當我打開封信時，未睇內容已經覺得d字好潦，而且寫得好核突，位置又唔對稱，同生日卡個種清清楚楚既字體簡直差天共地，係咪穎兒身體差到連寫信既力氣都無?

由於夜晚關係，燈光都唔係好充足，都唔係好清楚睇到D字講緊咩，於是就跑返Hall，諗住返到hall先睇。

返到Hall後，坐係書桌前，吸一吸口氣，冷靜自己再睇封信，由於字體好亂好潦，我都讀左好多次先解讀到佢想寫d咩。

"阿明，之前我講過，我好想見你，但醫生同屋企人都反對，因為我既白血球數量已經降到零，基本上我已經無哂抵抗力，隨時會有病發症同離開依個世界。
就係因為咁，我先好想見你，我什至唔食飯唔打針黎威脅佢地，逼佢地答應我黎見你。
今次我想親手比封信你，如果你睇到依封信時，我估我成功左了。
阿明，我好辛苦，我已經唔想再生存落去，見完你之後，我諗我心願達成了，我都可以放心離開了。
"

睇到依到，我拎住張封信，呆左咁望住信既內容，一時之間我都唔知可以有咩反應。
穎兒果然有病，而且係一個好嚴重既病，相信係絕症無得醫，特別見到最後個幾句，"我已經唔想再生存落去"，以穎兒既開心性格，竟然會講依番說話，可想而知個種痛苦係幾大，而且穎兒話可以放心離開?即係話佢生存意志已經無哂，姐係隨時會死?

我企起身，拎起手提再睇下穎兒既Whatsapp，發現上線時間依然係好耐之前，佢仲係未上過線，但信入面既內容令我好在意。
例如第一句"阿明，之前我講過"，咩係之前?佢幾時有同我講過話想見我?點解我唔知?我上facebook同Checkemail都唔見穎兒比野我或留個MSG比我，咁穎兒所講既"之前既信"係去左邊?

而且白血球數量降到零?正常黎講，白血球好似係免疫系統既一部份，用黎抵抗傳染病同外來既野，但如果數量係零既話，基本上個人同無任何抗體一樣，好快會染病而死。
以我所知，白血球數量減少，以大病黎講.....只有愛滋病先有，唔通穎兒有愛滋病?但以我所認識既穎兒唔會係性濫交既人，點會染上愛滋病!!?!?

穎兒知道自己無抗體，仍然係大風大雨既時侯黎見我......
佢仲好似等左我好耐，唔怪得突然間發燒同咁快昏迷.....穎兒走黎見我.....根本同自殺無分別!!穎兒見到我依排陷入低潮，所以想見我黎安慰我?估唔到穎兒.....咁關心我，寧願死都要見一見我......

信......
穎兒之前一定比過信我而我係唔知，而聽穎兒口吻，佢好似再在意我有冇睇佢既信，會唔會佢都唔想我知佢有病?但佢信入面又提到佢有病....丫...好亂....究竟穎兒諗緊咩?不過唔好諗依d住....最緊要係搵到之前既信，佢會唔會寄去我屋企呢?

於是我即刻換衫執野返屋企訓，好好運仲有車返屋企，係的士上，雨水不斷打落門窗，唔知道穎兒依家點呢?送左去醫院後應該暫時無生命危險吧?定係送到醫院後都救唔返?唉.....我拎起手提打比穎兒試一試，果然照舊都係號碼已經停止既留言錄音。
究竟穎兒依半年經歷過D咩?受過咩苦呢?一日都係我，如果我當初一直關心住佢，唔會因為佢有男朋友而冷落佢，什至避佢，成年事既發展根本唔會變成咁......

我伸出隻手，望住穎兒岩岩係我手掌上畫既感情線，消失左大半年多既感情線重現返我手中，我緊緊地握緊拳頭，今次我絕對唔會再令我同穎兒既感情再突然間消失。

的士到左我樓下，我即刻衝向信箱睇下，發現箱內咩都無，唔通穎兒唔係經依個途徑比信我?心情突然間一下子灰左了，究竟穎兒既信去左邊?

時間唔早了，我唯有係屋企訓住先，聽日再打比范威佢地傾下件事。
返到屋企後，攤左係梳化到，呆呆望住天花板，我諗我需要時間去消化一下成件事。

突然房門開了，阿媽走出黎:『嘩!做咩無啦啦返左黎?』

『無......
.我留左D野係到，返黎拎姐。』
我胡亂作一個理由，因為我實在無心神去應酬我阿媽。

『係咪D信呀?積左好多日係信箱到都無人去拎!』
阿媽邊說邊走向電視機到，再向電視機上面拎住一疊信。

我大驚，我即刻衝上前奪走阿媽手上既信，之後就衝返房到關上門。
果然，有幾封信係無主題，無郵票，好明顯係"有人"就咁放係我信箱到。
我即刻打開所有信，果然係穎兒筆跡，我再將日期次序慢慢排列，然後再由最早個封信開始讀起。
字體唔係好好，但總算係好過岩先個封信，大概身體仲未去到最壞既情況吧?


"阿明，收到我封信後，係咪覺得好突然呢?哈哈!唔知道你仲唔記得我呢，我係穎兒呀!我地好耐無聯絡啦，唔係.....應該話係我好耐無聯絡你，對唔住，我其實無去到外國讀書，我一直都留係香港到休養。
因為.....我染上左愛滋病，但你唔好誤會，我唔係經性交感染，我自細有先天性血友病，
後來發現所輸既血係受到污染既血製品，最後成為愛滋病患者......
我一直都唔知道我係愛滋病患者，直至上年驗血時發現，如果你唔知咩係血友病…..可以睇一套電影叫地久天長，個個男主角同我一樣情況!哈哈!估唔到今次到我做女主角。
咁岩撞正AL，於是屋企人就叫我留係屋企休養，而我就呃你地話去外國讀書，對唔住.....我知道"

後來穎兒就無再寫落去，"我知道"?知道D咩?係咪寫寫下身體出現問題?但已經唔係重點，重點係穎兒果然染上重病，感染左愛滋病，以我認識既愛滋病，好似係無得醫，點都係死路一條.....激氣....激氣.....穎兒會死嗎?

我再睇另一封信。

"阿明，我既白血球數量已經得返100。
身體一日比一日差，我最近好累，我屈左係屋企好耐，真係好想出去行下，但屋企人都反對，因為怕我出去會感染左D細菌，所以我唯有係屋企睇返以前寫既Xanga，睇下讀書時期既相，睇下你地既Facebook，好好回憶同懷念一下以前既經歷，以前真係好開心......
最近你好似選學生會吧?究竟大學既學生會係點呢?大學既生活又係點呢?我真係好想聽你分享比我聽，可惜.....我無得讀大學，感受唔到你成日講既青春......
好累......
"

我再睇另一封信。

"阿明....我依排甩左好多頭髮.....我真係唔敢照鏡.....你知我不嬲都好貪靚，如果我甩哂頭髮時，我真係咩人都唔想見，唉......
我既白血球數量已經趺到得返50，我前晚仲因為肺感染入左醫院，醫生幫我打左好多針，但我已經打針打到麻目左了，見到屋企人為我走黎走去，我真係過意唔去......
好想就咁死左去算......
"

我再睇另一封信。
發現字體已經好潦.....

"阿明......
睇到你FACEBOOK，你最近係咪受到好委屈?你近來好嗎?我未見過你咁灰.....係咪發生左D事呢?我白血球數量已經趺到零，醫生話我隨時會死，叫我屋企人有心理準備.....我知道我好快就會死，所以好想黎見你.....但我屋企人唔肯比我走.....我唔想同佢地理論，因為我每講一句說話我都好痛苦.....但為左見你，我一定會諗計去見你.....你好似住緊HALL嗎?你幾時會返HALL架?..."

當我見到"我每講一句說話我都好痛苦"時，諗起今晚穎兒講左好多句說話，姐係話佢一直都忍住痛苦黎見我，忍住痛苦黎同我傾計，而且穎兒虛弱到連企係身既力都無，佢仍然撐住黎見我。
我諗返起，今晚落雨時，我話不如返HALL避雨，佢好無奈咁望住條長長既路，為左我......
佢又撐住咁行上去。
一諗到依到，我眼淚就忍唔住流落黎.....我劉啟明何德何能可以令到一位女仔受住隨時會死既威脅黎見我?我劉啟明當日咁樣對穎兒，佢一D都無怪我，反過黎安慰我......
激氣.....點解個天要咁殘忍......
我一諗起過去一年穎兒受既痛苦，我就好痛心，好辛苦，好心酸。

我係袋到拎出今晚收到穎兒既信，將所有信放哂係桌面，依堆信就係穎兒比我既最後遺物，點解我唔返屋企Check下信箱呢?如果我一早收到D信，我一定唔會比穎兒黎探我，我一定會搵穎兒。
我有好多說話想同穎兒講，我唔想就咁就結束我地之間既事，我見返穎兒只係數十分鐘.....我唔想就咁完呀!天呀!求下你!!救下穎兒!!好嗎?

我伏左係張書桌上，狠狠地喊出黎，面對咁既事，我真係無能為力，除左喊之外，我仲可以做D咩?我望一望信入面既字，每一隻字都係穎兒辛辛苦苦咁寫出黎，我劉啟明愧對穎兒......

突然間，我好似見到生日卡上，有一句文字令我好在意，我再拎出黎慢慢睇，發覺穎兒寫左一句說話比我......

阿明!!生日快樂呀!!!哈哈!!我諗左好耐寫唔寫張生日卡比你!!但我最後都決定要送比你!我要
阿明你要知道我既心意!所以寫張生日卡比你作為留念!你呀!你好耐無搵過我啦!
不過!其他人都話你成日係自修室溫書，我Whatsapp你又唔應人><!哼!不過我明白架!你要上大學!
所以呢!實會支持你架!!生日喇wo!又大一歲啦!有咩計劃呀?係咪係時侯搵返個伴呀XD?雖然你好耐無搵我，我真係好想同你傾計，我成日時不時都會重覆睇返我同你既Whatsapp對話......
其實我真係…..好掛住你對我講既笑話，但唔知點解自從上次打邊爐之後.....你就無咩點理我......
我仲諗緊..係咪你超唔鐘意我定係我講錯左說話令你討厭左我!如果係既話!我係到向你道歉><!!其實我今日仲整左一碟好正意大利麵比你做禮物，因為我之前聽過你講你好鐘意食意大利天使麵，所以琴晚用左好多時間去整比你食!希望你鐘意啦!丫....係咪寫左好多字，唔似生日卡呀?哈哈!
我太耐無同你講野啦!所以唔知點解生日卡都講左好多無謂野.....希望你會明白。
最後最後....生日快樂^^祝你AL考得順利，升上一間心儀既大學!


當我將第一隻字慢慢打斜讀落去，竟然發現一句"阿明其實我好鐘意你"。

點解會出現依一句說話?係穎兒突登寫比我嗎?我再讀一次生日卡上既內容，發覺有幾句說話好明顯有少少暗示"但我最後都決定要送比你!我要阿明你要知道我既心意!”，仲有”所以唔知點解生日卡都講左好多無謂野.....希望你會明白。
”，穎兒所表達既既野.....就係想同我講鐘意我?原來穎兒個陣時鐘意左我......
..

我呆呆地拎住張生日卡，不禁大叫:『嗚呀!!!!!!!!!!!!!!!』
求下你，天呀....求下你....放過穎兒....我好想對佢好，我好想比到幸福佢，我好想日日講笑話佢聽，我好想見佢笑....我好想....我好想......
.

企係房門外的母親，一直聽住阿明係房到哭泣，不禁嘆息起來。
整間屋內都充滿住阿明的喊聲。
『爸爸!開返D啦!穎兒叫極都唔醒呀!』
穎兒既媽媽向渣緊車既老公說。

穎兒既爸爸望一望車上既鏡子，見到穎兒昏迷左既樣，內心都好急燥，於是踩行油咁直飛去威爾斯親王醫院。

『穎兒.....你一定會無事!穎兒!』
穎兒的媽媽不斷地說，務求將穎兒叫醒。

正在昏迷中的穎兒，隱若聽到有人係到叫緊佢，慢慢張開雙眼，朦朧間望住窗外，街道上既景物都快速飛過，穎兒腦海浮現不自覺地浮現出一年前係中7Lastday既畫面。

『仆街啦，喂!走呀喂!』
阿明見到個波飛左去校工室個玻璃窗，一野打爛左。
阿明心知不妙，即時執野走人。




『頂你個阿明，你係咪白痴!』
范威一路講一路執野走佬。

『哈哈哈哈!笑死我啦。』
當我見到阿明個驚慌樣，真係覺得好好笑!。

『你仲笑?走啦!快!』
阿明即時拖住我隻手，拎埋D野就衝出校門。
今日，可能lastday既關係，阿明好似對我好左，都無再對我繼續冷淡，唔通人要去到最後一日先會和好如初嗎?

唉.....阿明，點解你咁遲先理返我?點解我需要你個陣既時侯你唔理我?

去到巴士站，阿明同范威佢地都係到同我拜別。





『一路順風。』
阿明突然開口說。

『多謝。
你要加油，考好個AL佢，我一定會支持你。』
我說。

『嗯。
一定會。』

『咁.....我走啦，拜拜。』
我轉身就上左巴士，隱若聽到阿明講左一句"拜拜"。
但我無望返轉頭，因為我知道由依一刻開始，我就正式同阿明道別，而且我相信以後都唔會有機會再見面，我實在唔想對住阿明同范威佢地許下一個唔會兌現既承諾。

於是我好快就衝左上去上層，連最後望住佢地既勇氣都無。





上到巴士後，巴士開了。
我坐係窗邊望住街道上既景色，快速地係我眼前飛過，諗起頭先阿明既樣就忍唔住笑!真係好好笑囉!點解佢可以咁低b!阿仁又成日係到講咸濕野!但又真係好好笑!

唉也!點解佢地可以咁好笑架!真係好想同佢地玩多d丫!

突然，腦海有個念頭一剎拿閃過，令我停止左笑容，感染左愛滋病既事實再一次提醒我，叫我唔好過份開心，依種回憶只可以回味，可一不可再。
其實，今日同佢地所經歷既野已經令我好滿足，我唔可以再奢求d咩......

返到屋企後，見到爸爸媽媽同埋好多姨媽姑姐都係到，當我踏入屋企時，佢地都用一個驚訝既眼神望住我，我諗佢地大概已經知道我染上愛滋病。

『穎兒!返黎拿?今日身體點呀?有冇咩唔舒服呀?』
媽媽一副緊張既心情咁問我。

『我無事，我好好呀!』
我笑住回應，因為我不想媽媽為我擔心，而且我都覺得無咩問題，只係覺得有點累。

『點解你成身汗既?係咪有d咩事?』
媽媽發現我上身都濕左少少，臉上流左唔少汗。

『唔係呀!今日天氣熱左d之嘛!我無事喎!你地繼續傾啦!我返房先!』





當我關上門後，隱若聽到出面數把聲音:『真係陰公嚕!!點解咁細個就要有愛滋病!』

『唉!!都唔知幾時會惡化個病情!』

『咁細個就要受依d苦!唉!』

聽到佢地咁講之後，我挨住對門，慢慢滑落黎，雙腳屈起，雙手攬住雙腳，低著頭，心情沉了一沉，眼淚不自覺地又流下來。
我真係好驚，真係好驚。
每一日我都會笑住對住屋企人，因為我唔想爸爸媽媽為我而傷心，我知道佢地一d都唔好受，成日為我走黎走去，媽媽唔係一個迷信既人，但依一刻，當佢聽到邊個醫生同氣功師父對愛滋病有治療方法，媽媽都一定會搵佢地，無論幾遠幾多錢，佢地肯比。
雖然我唔係好信佢地，而佢地對我所做既野，不但令我覺得更加痛苦，開既藥令我嘔左好多次，但係媽媽問我有冇效，有冇感覺好d，我都會答:『好返好多呀!』

我唔想講真話，我唔想見到媽媽失望既樣，佢每一次都充滿期待，佢好想我可以醫返好，好想我無事。
所以為左唔想佢失望同擔心，就算我幾痛苦都好，我都會話好返好多。

但身體狀況係呃唔到人，我都唔可以呃自己。
每次返醫院檢查時，都會發現我既白血球數量都會下降。
今日，我既白血球數量已經趺到去500。

『郭醫生!點解又趺左?穎兒明明話好返好多架!你有冇檢查清楚架!!』
媽媽對住郭醫生怒叫，大概媽媽接受唔到事實既真相。





郭醫生望一望我，然後細心地問:『穎兒，你最近覺得點?』

『我......
我無事呀!我感覺好左好多!』

『郭醫生!聽到未?穎兒最近真係好返好多!』
媽媽聽到我咁講，好肉緊咁講。

『可能有d地方攪錯左!我地會再檢查清楚多d!』
郭醫生唯有認左有出錯，但佢知道我係到講緊大話，只係無拆穿我。

媽媽出左醫生房後，當我關上房門時，不禁對住郭醫生伸利細細聲笑說:『Sorryar!比左咁多麻煩你!』

郭醫生都笑了，伸出一隻大拇指比我。

關上門後，媽媽一直都抱怨緊醫生既質素，話要轉醫生查!我都感到無奈，會唔會比到d唔好既影響比個位郭醫生呢?

當晚，我覺得成身又熱又凍，應該係發緊燒，雖然好辛苦，但我仍然死忍住，我唔想突然又發病，令到屋企人擔心。
於是我訓左係張床到，聽講話焗一身汗出黎，就會無事，於是我就將被包住自己，諗住焗一身汗出黎。





一直焗....一直焗....最後訓著了。

過左唔知幾耐，聽到媽媽在叫。

『爸爸!!快d叫白車呀!穎兒昏迷左呀!』

我昏迷左嗎?我成身都無力了，眼睛只能夠張開一點點，見到媽媽喊住抱緊我，令我感到好溫暖，媽媽永遠都係最好攬既人，但我想講一句"我無事呀!媽媽"我都無力講出口。

白車到了，醫護員將我放在床上，望住車頂既我，慢慢地..慢慢地...又睡著了。

『穎兒!媽媽呀!你點呀?聽唔聽到呀?穎兒!?』

我張開雙眼，見到媽媽一臉累樣，雙眼通紅，面色憔悴，我就知道我大概又發生了事，又令到媽媽佢地擔心了。





『媽媽.....』

我用盡成身既力氣，都只能夠講媽媽依幾隻字。

『好嚕好嚕!無事啦!無事啦!大步攬過大步攬過!你嚇親媽咪啦!知唔知呀?』
媽媽流住眼淚捉住我隻手。

『......
.』

我實在無力說話，只能微笑回應。

*****************************************************************

過左二個月，我身體終於回復左唔少，但仍然只可以攤係張床到，好似個廢人咁。
我好討厭依種感覺，我什至好僧自己，好僧護士，好僧郭醫生，好僧屋企人，我唔想見到佢地，因為....我唔想見到佢地對住我既樣，個種無奈擔心疲勞既樣，真係令我好心痛。

『你走呀!!!你地走呀!!!聽唔聽到呀!!』
我流住淚對住爸爸媽媽說。

『乖啦穎兒.....比爸爸媽媽係到睇住你好嗎?』
媽媽喊住口對我說。

『我唔洗你地探我呀!我唔想你地見到我咁既樣呀!你地走呀!走呀!嗚嗚...走呀....』

每一日既探病時間，媽媽都會準時黎到探我，但我只能夠訓係病床到，而佢就一直坐係我身旁。

媽媽平時係屋企無野做，一個典型既小師奶，每一日都係中午二點幾三點先起身，但係探病時間就係十一點左右，所以對媽媽黎講係一個大轉變，每一次見到媽媽黎到後，都好眼訓同一副疲倦既樣，我就知道佢每一晚都訓唔住，大概係到擔心我既病情吧?我就係唔想見到佢咁。

爸爸因為工作關係，所以放工都趕返黎醫院，趁仲有少少既探病時間盡量見一見我，每次見佢趕頭趕尾，身水身汗，都只能夠企係我身旁睇住我。

我好僧自己，我好僧咁樣，佢地黎到只可以望住我，咩都做唔到，我知道佢地好心酸，面對住自己個女訓係張病床到，但又無能為力咩都做唔到咁，佢地一定好自責，我都唔想見到佢地咁樣，我真係好痛心，爸爸媽媽，求下你，唔好黎睇我，好嗎?

『穎兒....乖啦....媽媽想陪多d你呀!』
媽媽捉住我隻手，喊著說。

『你走呀!你走呀!』
我推開左媽媽，之後我再拉上病床上既簾，唔想見到任何人。

『橫掂都差唔多夠鐘，今晚就算吧，比穎兒慢慢冷靜下，我地聽日再黎睇佢。』
爸爸安慰媽媽說。

『你呀....無良心呀....自己個女咁樣你都可以唔出聲.....成日返工唔黎睇個女.....』

媽媽邊喊邊埋怨爸爸。

爸爸沒好氣地說:『我要返工.....我已經早走左好多日，老細都開始埋怨我....我都唔想。』

『係呀係呀!依家咩都得我一個係到攪!得我一個係到撐!我好辛苦呀.....』

『兩位，咁樣會騷擾到其他病人，麻煩細聲d或者出去外面講。』
護士說。

『唔好意思!我地會出去講!』
爸爸說，接著便拉著媽媽走了。

我訓在床上，將張被包住自己，狠狠地喊起來。

每一日，我都好痛苦咁訓係張床到，我撐起身係床旁邊既櫃拎出一塊鏡，照一照自己個樣，發覺自己個樣好殘，我廋到塊臉可以凹左落去，而且膚色慢慢偏黃，頭髮都開始稀疏......
.

我好心痛，眼見自己個身體一日比一日差，一埸大病令我訓左兩個月醫院，唔知我地班既人考AL考得好唔好呢?小學既六年，中學既七年，將所學到既知識應用係一埸公開試到，以證明自己既實力同讀書既成果，而我......
花了整整十幾年既時間去讀書，到頭來都無用，死左咩都無，咩都無......

『穎兒.....今日見點呀?』
媽媽出現了，不知不覺又到左探病時間。
不過我在意既，唔係琴晚發脾氣趕走左爸爸媽媽，而係企係媽媽身旁的男仔。

『穎兒，你點呀?』

原來係阿Ray，一位係我前度男友，一位有左第三者而同我分手既前度男友。

『點解你會係到?』
我驚訝地問。

『係伯母同我講.....原來....原來你有愛滋病，你見點呀?』
阿Ray一副關心既口吻說。

我擰轉頭，唔肯同阿Ray對望，一來我唔想見到佢，二來我唔想比佢見到我依副病樣:『唔關你事!』

『穎兒!點可以咁對人!阿Ray專情黎探你架!』
媽媽說。

媽媽大概唔知道我同阿Ray已經分左手，經過琴晚我發脾氣後，我諗媽媽想搵阿Ray黎勸下我，因為媽媽知道我最聽阿Ray既說話。

『我唔洗佢探!你地走!』

『okok!我地唔阻你，我地唔出聲，就咁比我地坐係到好唔好?』
阿Ray依舊既說話態度仍然帶有命令既味道，令到穎兒有點受落。

『隨便你地!』
說罷，我就拉上病床上的簾。

『阿Ray，食左早餐未?』
媽媽問。

『食左喇。
伯母.....我地坐低吧。』
我聽到阿Ray既拖拉椅既聲。

我仍然好氣憤，點解佢突然間會黎，點解媽媽會將我個病講比阿Ray聽!當初阿Ray冷落我，有左第二個女仔?，之後同我分手，我對佢既恨仲係到，既然佢對我無哂感情，點解又黎睇我?

過左幾個鐘，外面既情況好靜，令我好想將塊床簾拉開，但仍然鬥緊氣既我，又唔想拉開見到佢地。

突然，護士將塊床簾拉開:『夠鐘食飯啦。』

見到得返阿Ray坐左係到，令我不自覺問；『媽媽呢?』

『你在意你媽媽係唔係到?唔係好想佢走咩?』
阿Ray微笑說，明顯對我單單打打。

『你唔想答可以唔答。』
我說。

『你媽媽落左去飯堂食飯，我就留係到睇住你，其實你媽媽都好辛苦，唔可以再用咁既態度去對佢。』

『你係我邊個?點解我要聽你講?仲有......
.點解你要黎睇我?唔洗陪你女朋友咩?』

『我係你朋友，都可以話係前度男朋友。
你唔洗聽我講，我只係想你知道姐。
作為朋友，病左我當然可以黎睇。』
阿Ray無答到佢女朋友既事。

『我唔洗你黎探我，你走。』

阿Ray企起身，將我病床上既桌慢慢推向我面前，再幫我裝水:『你就當我隱左形。』

我唔知點解明明好想阿Ray走，但內心又好想佢留係到，係我對佢仲有感覺定係.....想珍惜剩下落黎既相處時光?

如是者，阿Ray每一日都會黎探我，漸漸地，我都開始對佢放下成見，都唔再對佢有恨既感覺，人之將死，我都唔想再係依到位置上增加仇恨，或許阿Ray想補償返對我所做既事，我都好應該由佢咁做，都唔再反對佢地黎探我，而我都可以正式出院，可以返屋企。

當媽媽係到攪出院手續時，我同阿Ray係到等既時侯，發覺阿Ray既手提Whatsapp提示不斷響起，令到阿Ray感到煩厭。
我不禁向阿Ray說:『我依家好返，你都唔洗再每一日黎探我。』

『你會一直陪住你。』
阿Ray說。

『陪住我?陪到我死為止?』

『係怪。』

『可唔可以唔好同我講埋依d曖味說話，我.....我唔想聽依d野。
依d說話你應該留返比你女朋友。』
我指住阿Ray既手提說。

阿Ray將手提放係褲袋後，笑笑口咁攤開雙手，表達出無奈感覺。

返到屋企後，我開左電腦睇返Facebook，回味返過去幾個月朋友之間所發生既事，原來阿明同阿仁升到大學，而范威就要自修，見到阿明POST既Ocamp相，好似好青春咁，唉.....大學好似真係好好玩咁，我都想做大學生，感受一下個種青春自由既感覺。

『依個男仔咪上次打邊爐見到個個?』

我嚇左一嚇，轉身見到阿Ray說:『你嚇死我呀!你仲未走咩?』

『我想同你講......
有個針灸師博好似專醫愛滋病，好想帶你去試姐。』

我轉返身望返電腦，冷冷地說:『係咩.....我已經試過好多個了。』

『我知，我知道伯母帶你試左好多個......
但依個醫師口啤唔錯，我想帶你去試.....』

『你鐘意，咁幾時?』

『嗯.....暫定下星期吧。』
阿Ray似乎講得好隱悔。

『是但。』
我仍然冷冷地說，講真，我已經唔再對依D野有任何期望，因為我相信我已經同死亡扯上關係，只係時間上既問題。

過去一星期，阿Ray都無黎探我，突然之間令我顯得寂寞，面對屋企每一日都要清潔同消毒，因為我既白血球數量持續下降，感染細菌既機會都愈黎愈大，所以一定要做好清潔工作，都因為咁，我只可以留係屋企悶著，睇下以前既Xanga，睇下同學既FACEBOOK......
日日如是，什至想寫信比阿明，話比佢知我最近既情況，我相信我地唔會再見面，所以依D信，我都唔想親自比佢，從佢既近況得知，佢依家住緊HALL，我托人送佢屋企到，佢應該唔會成日睇信箱吧?

雖然咁做好無聊，但唔知點解我又覺得幾浪漫，哈哈。

『穎兒，阿Ray黎左。』
媽媽突然出現，我即刻收埋寫緊既信，廢事比媽媽以為我寫遺書，都唔想佢見到依封信係到問黎問去。

『嗯.....OK!』
當我企起身時侯，發覺雙腳開始感到無力，睇黎情況愈黎愈壞，但我無講出黎，免得屋企人擔心。

係的士上，阿Ray無咩點出聲，視線一直望住前面，令我好好奇，於是我就望一望佢，估唔到佢訓著左，佢好累嗎?

阿Ray帶到我去醫師針灸後，送完我返屋企之後好快就走左。
好似有急事做咁，如是者，阿Ray一直好少探我，佢出現既時侯就係帶我去醫師針灸。
而且阿Ray既樣愈黎愈累同殘，令我好擔心佢係咪病左。

一次針灸完後，我問:『你係咪唔舒服?』

『無呀!做咩咁問?』

『見你成日都訓覺，個樣又殘，以為你唔舒服。』

『哈.....我OK既。』

我係袋到拎左信出黎比阿Ray:『幫我放落佢既信箱到好嗎?』

阿Ray接過信後，見到寫住阿明既名，就知係上次見到個個男仔，面露少少唔鐘意既感覺:『點解寫信比佢?』

『信入面都係我最近既事姐。』
我試圖解釋，我覺得好似傷左阿Ray既心，但我依個擔心應該多餘，因為阿Ray已經有左第二個。

阿Ray將信放落褲袋，微笑說:『你想點就點吧!』

時間過得好快，好快就到左聖誕節，面對大時大節，我只可以留係屋企渡過，由於冬天天氣好凍，我開始間歇性發燒，而且病情急轉直下，白血球數量只係得返100，近幾個月，我都經常出入醫院，令我愈黎愈累，醫生對我所治療既療程令我感到無比既痛苦，家人都開始感到無力，大概已經有心理準備我將會離開依個世界。
聖誕節，係一個普天同慶既日子，我真係好想出去.....唉。
但屋企人都反對我咁做，因為驚我又再染病，唔想係依個緊急關頭下再令我既壽命時間再縮短，而我唯一可以出去既機會就係阿Ray帶我去針灸，但依次將會係最後一次。

阿Ray如常咁接我出去。

一路針灸時，醫師邊針邊說:『你男朋友真係有你心。』

我心諗:『男朋友?係指阿Ray嗎?』

『每次針灸同療程都要幾千蚊，佢學生哥一名，邊有咁多錢比我，就日日去打份牛工，聽佢講好似返夜班既機埸倉務員....辛苦工黎架!返學就照返學，放學就去打工去賺醫藥費，如果我唔係要搵食，我都唔忍心收佢咁多。』

我聽到之後，內心一酸，眼淚不自覺地流下來，原來阿Ray為左我......
背後做左咁多野，而且阿Ray身嬌肉貴，竟然為左我去做倉務員依D體力勞動大既工作......

醫師見我流眼淚，都驚訝地問:『係咪針到邊到痛呀?』

我無出聲，只係合埋口，閉上眼，盡量將眼淚收返埋。

針灸完後，阿Ray係門外等我:『點呀?有冇好D?』

『阿Ray，以後唔洗再黎.....我一直都無咩點好到，我諗我真係唔得了。』

阿Ray聽到之後感到無奈，雖然佢好想堅持，但當佢見到我既身體一日比一日差時，都知道針灸已經對我無用了，都唔再要求我每次咁辛苦咁出黎。
所以阿Ray都放棄了。

而我只係唔想阿Ray為我咁辛苦。

*****************************************************************

一個月後，我因為肺感染又入左醫院急救，每次去醫院時，屋企人都大為緊張，因為每一次去醫院，都唔知係咪最後一次去，所以屋企人都會通知身邊既人去醫院睇我"最後一面"，而醫生都比以前需要更多既時間同藥物去救返我，我既身體已經......
..唉。
我寧願死左去，都唔想再見到屋企人為我走黎走去同憂心。

過左幾星期，出返院後，我已經開始要依賴輪椅既輔助，雖然我可以盡力行路同撐起身，但每次企起身同行路都需要好多體力，令我都開始依賴輪椅，而且我講野都開始講唔到，每講一句說話我個心都好痛，同埋要用好多力氣先可以開聲。
我諗無人會感受到連講野都需要好大力氣先講到野既感覺......
而我既白血球數量已經趺到50，當接受零既時侯，我既身體就正式無哂抵抗力。

我每日留係屋企，都KEEP住寫信同睇FACEBOOK，我連渣筆寫字既力氣都無咩，字體已經好潦......
但我留意到，阿明最近好似受到好大委屈咁，係咪選學生會出現問題?定係受到感情困擾呢?我知道我就快死，我一直以來都無諗過會再見阿明，但依一刻我好想見一見阿明，想知佢最近發生咩事，我唔想我死個刻都帶住遺憾。

於是，阿Ray黎到我屋企時，我都會比信佢:『阿Ray......
我想見阿明。』

『見佢?唔得......
你依家咁樣，你屋企人一定反對，如果你有野搵佢，我可以幫你搵。』

我搖搖頭說:『我......
真......
係好想見佢。』

『唔得!』

『阿Ray......
.』

『我地都係為你身體著想。
你休息下吧!』
說罷，阿Ray就關上房門。

我眼淚流下，拎起支筆再寫信，為我著想?我都要死.....點解唔肯比我出去見我最關心既人?留係屋企等死就係對我最好咩?

我開始唔食飯唔打針咁逼佢地比我出去，雖然好任性，依幾下行為又令我身體更加差，更加激到媽媽喊左好多次，雖然我好內疚同抱歉，但我仍然想堅持我最後既心願，原諒我吧，爸爸媽媽。

最後，屋企人都同意帶我出去，只此一次，而且會在埸睇住我，對此我感到開心同感激。
於是我寫信比阿明，想知佢住咩hall。
再托阿Ray幫我放係阿明屋企信箱。

『你個傻妹，你咁想見阿明，仲要寫信問佢?我每次放落去信箱都見到之前既信仲係到佢，佢根本唔係成日返屋企check信箱既人!』

『係喎......
哈哈，我寫慣左.....咁點算好?』

『我幫你查下吧。』
阿Ray接過信後，就離開了。
每次見到阿Ray離開既身影，我都感到抱歉。
雖然阿Ray有左第二個女仔而同我分手，雖然我唔知佢係咪為左補償而搵返我，但我唔想去評價同猜測，因為我知道阿Ray係發自真心去關心我，而且.....阿Ray佢為左我付出太多了，之前既事都已經可以抵消返。

經過阿Ray既查證，知道阿明住邊間hall，屋企人就帶我去。
當晚落住大雨，天氣仲好凍，我用盡全身既力氣撐住遮，等阿明出現，足足等左五小時，爸爸媽媽都好擔心我既身體，都叫我放棄。
但我知道如果我放棄，我日後可能再咁既機會再出黎，既然都等左五小時，都應該等埋落去。
為左唔想爸爸媽媽係咁勸我，我都行前左少少，避開佢地。
落住大雨下，真係好凍，而且吹黎既風都好凍.....令我視線開始模糊，我打從心底知道，我時間不多了。

『嗚呀......
....呀.....』

我聽到一把喊聲，我再行前少少，見到阿明跪係地下大叫，而且都無遮係身，阿明成個身都被雨淋住，究竟發生咩事?於是我好想快d跑去佢身邊，但當我一起步時，我感覺到雙腳既無力感，我.....好想暈低，但我仍然堅住一步一步咁走近阿明，我唔可以放棄，我唔會放棄......

『阿明......』

我拎住把遮幫阿明擋雨。

阿明轉身一望，驚訝地望住我說:『穎兒......』
係會議室入面，我地開最後一次會，為聽日投票日作一個最後總結。
而我個心仍然擔心緊穎兒既狀況，心情久久不能平伏。

『聽日投票日，將會決定我地嬴定輸!雖然形勢對我地好不利.....但我地都要盡力去拉票!』
阿龍說。

『咁大家聽日記得準時出現係中大，周圍係d出入位到宣傳同拉票，幫得幾多得幾多。』
阿雪說。

『除左咁......
我地偉大既會長有咩計呀?』
莊員說，但明顯地"偉大"係佢地口中係負面，想串我。

我呆呆地望住張桌。




『佢又唔知諗緊邊個女仔啦!成日掛住追女仔!依獲真係紅顏禍水!哈哈哈!』
莊員們笑說，但我一d都唔在意，我在意既係穎兒。

『阿明，如果你想補償既，想我地當你係會長既，聽日你一定要諗諗計同盡力將局勢改變，依個係你既最後機會。』
阿龍帶點命令說。

我含糊地回應就散會了，因為我唔想再留係到，我好想搵下穎兒，但我唔知道我應該去邊到搵佢。

當我返hall時，我見到一個我熟悉既男人係我面前。

『你就係阿明，你仲記唔記得我?』
個個男人說。





『丫......
我記得!你係穎兒既男朋友!穎兒依家係邊?!你答我!』
我激動地捉住個個男仔個衣領說。

『你冷靜d!我唔係佢男朋友，我係前度......
我係突登搵你。』

我鬆了手，冷靜一下。

『我叫阿Ray，穎兒佢入左醫院，一直昏迷到依家都未醒，醫生話佢隨時會走，我知道穎兒最關心既人係你.....所以我突登搵你，想帶你去見佢最後一面。』

『好好!快d帶我去!』





『跟我黎。』

係的士上，我同阿Ray都無出過聲，我什至覺得雙腳發軟，因為阿Ray岩岩講過，穎兒依家昏迷隨時會走，佢係因為我而發病.....佢係因為我而加速死亡，我既感到內疚又感到無奈。
而阿Ray係穎兒既前度男朋友.....我記得佢好似飛左穎兒，點解佢地關係仲係咁好既?

去到醫院後，搵到病房，醫生建議我地著上保護衣先好入去，我地換上之後，就入左去睇穎兒，現埸有唔少人，佢地都企係病床附近，穎兒既媽媽喊得最勁，喊得令在埸既人都心酸，對住病床上既穎兒，我地都感到無能為力。

面對住床上既穎兒，我都唔敢出聲，在埸既人如果知道穎兒因為我而昏迷，佢地點諗呢?所以我一直都企係旁邊，望住穎兒。
當初一直都想見佢，如今終於見到，但卻咩都無得講無得做，只可以呆呆地望住。

過了探病時間，穎兒身體一直都好差，仍然昏迷，在埸既人都因為天色晚了都離開左，穎兒爸爸媽媽都因為太累既關係，都返左屋企休息。

而房門外只留下我同阿Ray兩個人。
我地一直係房外透過塊鏡望住穎兒既情況。

『係呢，你唔係穎兒分左手咩?點解仲係到?』
我邊望住穎兒邊問，我實在太在意阿Ray同穎兒既關係。

『分左手都可以係朋友。』





『當初穎兒係話你飛左佢，如今你既出現，會令到穎兒好唔開心!』

阿Ray冷靜地說:『係，當初我出現真係令到穎兒好唔開心，後來我堅持一直係佢身邊陪住佢，係因為我對佢仲有感情，穎兒係個好女仔，唔應該....唔應該受依d苦....』

阿Ray開始有d感觸。

我望住阿Ray說:『有左女朋友仲對佢有感情?』

『感情唔代表愛情......
我好愛我依家既女朋友，同時我都會關心穎兒。』

『我倒想問.....點解要分得咁開?唔通做唔成情侶唔可以做朋友?唔通做唔成情侶就要大家斷絕來往，連要死個刻都要帶住仇恨都唔肯見對方?』
阿Ray說。

聽到阿Ray既說話後，我感到漸愧。
難怪當初穎兒會揀阿Ray，阿Ray係思想上都比我睇得通睇得化，我好似一個小朋友咁，依一刻都想獨佔穎兒，唔想有其他人介入，更加在意阿Ray同穎兒既關係......
而事實上，我唔應該咁諗。

阿Ray見我無出聲，接著說:『放心，穎兒最緊張既人都係你，d信都係佢托我比你。』
似乎佢明白我內心諗緊咩。





『原來......
係你，我都覺得奇怪，點解穎兒身體咁差都可以黎我到比信。』

『都已經唔重要，最重要係穎兒可以安心地走。』

我地兩個人都同穎兒有關係，一個係前度男朋友，一個係前度追求者，兩個大男人望住穎兒，大家都各有想法。

到左聽日，中大學生會投票正式開始，我既手提電話不斷響起，來電既人係阿龍佢地，佢地都call我返去拉票，腦海仲隱若記得阿龍既說話

『阿明，如果你想補償既，想我地當你係會長既，聽日你一定要諗諗計同盡力將局勢改變，依個係你既最後機會。』

無錯，依個係我最後機會係莊員面前挽回不少面子，而且都可能有奇蹟因為我地落力拉票而選到學生會，依個真係我既最後機會。

『做咩?有事?』
阿Ray說。

我將電話較左靜音，放落褲袋由佢響同震:『無......
無事。』





『我地換保護衣入去吧。』
阿Ray說。

當我地兩個換完衫入去時，儀器突然狂響:『dddddddddd』
，而且儀器上既數值不斷下降，雖然唔知係咩，但好明顯就係對穎兒不利既警號。

阿Ray即時狂禁平安鐘叫醫生黎，同時拎起電話出去:『我通知穎兒爸爸媽媽佢地，你係到睇住穎兒!』

我驚訝地望住穎兒，穎兒經過一晚之後，身體竟然開始發脹同變黃，睇黎已經......
.

整個房間內充滿儀器狂響既聲音，穎兒要離開我們嗎?

當醫生拉起床簾幫穎兒進行急救時，我同阿Ray一直企係旁邊，面對住醫生不斷緊張地要護士報告最新血壓脈博情況時，我同阿Ray不自覺地望住對方，雖然大家戴住口罩，睇唔到對方既樣，但係大家可以睇到大家既眼神，係一個無奈，絕望，心死既眼神。
大概我地兩個都知道，穎兒係時侯要離開。

醫生拉開床簾，護士都開始收恰東西，醫生搖搖頭地說:『希望佢可以撐到屋企人黎。』





醫生既一句說話，就好似死神一樣，將我眼前訓係床上既穎兒判了死刑。

我劉啟明今年廿幾歲，從來都無經歷過有親人，朋友既離去。
唔係，係有親人離去，但都係大陸既親戚，公公婆婆咁，但由於我好少返大陸探佢地，加上我係香港長大，即使佢地離開左，我都無咩太大感覺。
而朋友更加未試過離開過，而穎兒將會係我第一個離逝既朋友。
人生無常，踏入二十歲行列，開始會經歷朋友死亡，離開我地既事，大概死亡係大人的事，但從來無心理準備既我，更加唔會諗過身邊會有朋友離開我既感覺係點......
.

穎兒家人同親戚都趕到黎，穎兒既媽媽更加喊到天昏地暗，但大家都唔再奢求穎兒再堅持落去，我地要講既野都已經講哂，我地都知道穎兒好痛苦，我地唔想穎兒再受依D痛苦，所以穎兒既媽媽不斷大叫:『穎兒...你安心去啦....唔好望返轉頭，走啦...嗚嗚...走啦......』

在埸既人都不自覺都大叫:『穎兒....走啦......
再見啦.....』

現埸氣氛好沉重，各人都力勸穎兒放棄，而我依一刻都唔知可以點，我實在講唔出口叫穎兒離開我......
.

『D......
......』

儀器響起無高低起伏的"D"聲，穎兒已經離開了。

各人都喊得好勁，穎兒爸爸扶起穎兒媽媽，忍住喪女之痛黎安慰住老婆。

我閉上眼，對住前方的穎兒輕聲說:『再見。』

返到屋企之後，我一粒聲都無出，將自己關埋係間房到。
再將自己縮埋係床角，呆呆地望住前面，個腦好似一片空白，時間更加好似停止左咁。

『仔呀!你返左黎呀?食左飯未呀?』
阿媽係房門外大叫。

我已經懶得去回應，仍然坐係床上望住前面。
阿媽見我無出聲，以為我訓左，所以都無再叫我。

係暗弱既房燈下，我拎起右手，打開掌心，穎兒所畫既感情線已經褪左色，意味住我同穎兒之間既感情已經消失左嗎?今次真係真真正正既消失嗎?

或許感情是有它的限期，總有一日會消失，但係回憶卻永遠都唔會消失。

『喂，穎兒，我表演一個魔術你睇。』

『魔術?好呀好呀!快d表演比我睇!哈哈哈。』
我仲未開始表演，穎兒已經笑了。

『我可以再這張桌子慢慢升起，看吧…….』

我舉起雙手，扮哂野咁對住張桌施上魔法，然後再用雙腳將張桌慢慢升起。

『點呀，係咪好神奇呢?』

『哈哈哈，真的升起!哈哈!你好好笑呀!』

******************************************************************

『今日係lastday，等我係你張桌上畫返個公仔，以示紀念啦。』
說罷，穎兒就拎起支筆慢慢係我桌上畫公仔。

『阿明，你要加油讀書，升上大學。
享受一下你成日口中所講既大學生活，將來一定要分享比我聽，知嗎?』
穎兒一路畫一路寫。

『做咩畫樹既?』
我強忍淚水，但我聽得出我說話有D困難。

『依棵係感情樹，當我地感情愈黎愈好既時侯，佢既樹枝就會生長，慢慢生長出去....』

穎兒一路講一路用支筆將桌上既樹枝慢慢畫出去，一直畫到我手上。

穎兒捉住我隻手，用筆係我手上既感情線上慢慢加深顏色。

『穎兒......』

『睇下!依棵樹生長得咁快，證明我地感情好深厚，樹枝生長到你手上既感情線。
我同你既感情永遠永遠都係你手上。』
******************************************************************

『喂!我地不如出去打波啦。』
穎兒突然出現，手上拎住一個籃球。

『穎兒?你唔係走左咩?』
眾人都好驚訝地問。

『一打鐘我就衝左落去體育室拎個籃球返黎啦，廢事比人搶左去呀!今日lastdaywo!咁樣完結你班熱血男兒點會滿足呀?一齊落去玩啦。』
穎兒興奮地說。

******************************************************************

『阿明.....你有冇諗過，中學時期既你同你依家.....有咩分別?』

我諗左一陣，唔係好明穎兒所表達D咩:『有咩分別......
?』

『個陣既你，成日都嘻嘻哈哈，日日返黎都好開心同人玩，成日都宣揚青春主義思想比我地，係你身邊真係唔怕悶，而你都日日講笑話比我聽.....』

穎兒既說話令我腦海充滿中學回憶既片段，個陣既我日日返學都好開心，讀書無壓力既我，日日戲如人生，無咩大起大落。

『但係你依家.....攪到自己咁委屈，咁唔開心，有冇諗過點解咁?』

『我......』

我腦海只諗到阿雪同阿靜依兩個人，但我講唔出口。

『追女仔追到淪落到咁既地步，為左咩?點解要攪到自己人唔似鬼唔似鬼?點解要成日攪到自己咁唔開心.....你明唔明呀?』
穎兒說。

******************************************************************

今晚，所有同穎兒有過既回憶都一一浮現，係醫院個到，穎兒離開個一刻，我身體雖然流住眼淚，但一時之間，內心比唔到反應，只有身體傷心而唔係內心傷心。
但依一刻，心已經死了，對穎兒既思念都一下子湧出黎，對穎兒離去既感覺，依一刻先真真正正感受到。

腦海中浮現住穎兒對我講過既說話，穎兒明知身體有事，都堅持要求黎見我一面，開解我......
.我唔可以辜負穎兒既心意。
我起身落床行去書桌，拎起穎兒一直寫過既信比我，內心一陣心酸，暗嘆一下後將所有信放係抽屜內，將穎兒既事事好好收埋。

近幾個月來，我經歷過好多好多事，而且選學生會更令到我身敗名裂，追阿靜阿雪令到我每一日都充滿負能量，情緒低落。
穎兒講得岩，以前既我每日都好開心，充滿自信，
但點解追女仔要追到自己人唔似人，鬼唔似鬼呢?點解要成日攪到自己咁唔開心呢?

我伸出右手，望住之前穎兒所畫既感情線已經褪左色，但同穎兒一齊既回憶係唔會消失。

雖然一時之間好難改變心態，都自問無咩信心可以做到穎兒希望我改變到既野，但我一定會盡力堅持，堅守住信念，絕對唔會再因為愛情既事攪到自己唔開心。

以往鐘意人，係以對方為優先，處處為對方著想，但依家開始，應該以愛自己為優先。

心很痛，但我已經無眼淚可以流，大概已經心死了。
死了是沒有眼淚的。

掛上房燈，訓在床上，就這樣將一切都畫上一個句號吧。

**************************************************************************************

早上，雖然穎兒死左，但生活仍然要過，我如常地起身返學，但係個腦依然一片空白，感覺好似行屍走肉咁，渾渾噩噩，漫無目的。

當我去到中大時侯，見到阿風同佢支莊既人企係校巴前，我先醒起琴日係學生會投票日，琴日我最後關左手機，因為個一刻將要經歷穎兒離去既過程，我唔想有其他事影響到。
今早開返電話時，見到一大堆msg，但我唔敢去睇，我大概都估到係一堆咩野既msg，就好似d人諱病忌醫咁，明知自己有病，都唔敢去睇醫生。
正當我行去校巴時，阿風見到我，佢慢慢走過黎。

『早晨，心情點呀?』
阿風問。

見到阿風一身意氣風範既樣，我就知道佢當選左學生會會長了。

『無咩特別。
見你同成班莊員係到，應該係謝票呀?』

『無錯!到最後都係我嬴左。
你有冇後悔過同我鬥?』

我望一望個天，輕輕吸了一口氣，慢慢說:『無話後唔後悔既.....反正所有野已經都一早整定左，你當選，我恭喜你。
希望你真心為中大好。』

『嘿......
我點做野唔洗你教我，我唔係真心既話，你都唔會。
你唔記得當初你為咩而選學生會咩?』

我望住阿風說:『我為咩?』

『你為左阿靜而選學生會，係咪?』

當阿風提到阿靜既時侯，我再一次醒起阿靜依個人，依幾日入面，阿靜既影像突然間消失左我大腦之中，都唔記得左之前民主牆貼左阿靜同阿風拍拖一事。

『你同左阿靜一齊?係咪?』

『當然，你估民主牆既野係假咩?』

我嘆了一嘆口氣說:『你要好好對佢，佢係個好女仔黎。』

『哈哈哈!又要我好好對中大，又要我好好對阿靜，點解對人好既角色係我而唔係你?』

『邊個做都一樣姐，真心就得。』

『嘿.....好!聽你既語氣好似睇得好化咁，不過依d說話都係d輸左既人應該要有既口吻黎。』

『校巴到，唔講了。』
我唔想再同阿風糾纏落去。
說罷，我就上左校巴坐。

係車上，諗起阿風岩岩既說話，阿靜的確同阿風一齊左。
但我個心反而無咩感覺，係咪穎兒既死令我到我心都死埋，無任何感覺嗎?

返到lectureroom，阿龍同阿雪佢地坐埋一齊，我都唔敢再走近佢地，靜靜地坐埋一邊算。
由於Professor仲未黎到，班上既同學都各自各同自己既朋友仔吹水，無朋友既我坐係到唔知做咩野好，唯有打開notes扮哂野咁睇下，雖然眼睛望住份notes，但個心好忌諱人地點睇我，係同學眼中，以前我同阿龍佢地咁老友，上堂，分組，食lunch都痴埋一齊，如今，我地卻分開了。
明眼人一睇就知我地關係已經大不如前。
依一刻，好在意人地點睇我，當佢地偷偷地望向我，再偷偷地同身邊既人講:『喂喂......
阿明係咪比佢地孤立左?』
之後就係到討論我，個刻個心真係唔幾舒服。

估唔到我除左係中大成為大家既討論對像，連自己班既人都唔放過我。

坐係最後排有個好處，就係可以睇哂成個lecture既一舉一動，睇下靚女，睇下邊個傾計，睇下邊個訓覺，就好似前面有上堂眾生相咁，係沉悶既課堂中帶點樂趣。
都發現阿雪佢地周不時都會偷偷望向後面既我，當我同佢有眼神接觸時，佢地都好快就將視線轉向第二到。

講到底，我都係對唔住佢地，佢地咁對我，我可以理解，我唔會怪佢地。

阿風講得岩，我唔係真心想選學生會為中大，我係為左淡氣，為左阿靜而去選。
為左唔想同阿風組莊，唔想成為佢隻棋子，我就痴埋阿雪佢地，仲拎左學生會會長黎做。
就係咁，將所有問題帶到去佢地身上，令到佢地輸得一敗塗地，連投票日都無出現過，亦曾經自暴自棄唔理支莊，所以我有負於佢地，我係應該自食其果。

上完堂後，由於我坐係後排，離門口較近，所以好快就離開了。
我唔想係到排隊等離開時，面對同學對我既疑問。

放lunchtime，我突登走左去d宿舍既餐廳食，因為地方比較遠，無咁多識得既人，更加唔想比阿龍見到我自己一個食飯。
以前既我好僧自己一個食飯，寧願唔食都唔想自己一個，睇黎我都開始要習慣自己一個。
買左個餐之後，由於一個人，所以好快就搵到位坐。
一個人食飯都有佢既好處。

一個人食飯，當每食一淡飯既時侯，你既視線，你對手都係靜止，依個時侯可以做d咩?
以前同一班人食飯，視線會望住佢地，把口邊食邊講野，對手可以指手劃腳，吹哂水咁。
但依一刻，我可以做d咩?唯有拎部手提，係到亂禁一下，上下蘋果動新聞，上下高登，除左咁已經諗唔到有咩做。

一個人食飯，好快就會食完。
面對住餐廳人流開始多，好多一對一對既情侶，朋友都搵緊位，我依d一個人坐左係到既毒撚，我知道佢地既心一定好想我走:『屌!條毒撚食完就走啦!坐係到霸住哂!』

我理解，我明白，所以我食完就好快走。
時間多左咁多出黎，真係唔消磨時間，離下一堂仲有個幾粒鐘，唯有去圖書館涼下冷氣睇下書。
以前既我除左考試同借參考書，都無咩機會會自動自覺入黎，或許一個人既生活都應該擁有埋圖書館。

求其亂揀本書之後，就搵位坐。
可能有d唔習慣，或許我唔係對書本有濃厚興趣既人，睇左幾頁就無興趣同埋覺得好悶。
視線開始周圍望，見到前面有對情侶背住我，男方不斷用手同個女仔掃背，個女仔都比個男仔哄得好開心，兩人時不時都輕輕撞向對方，好甜蜜。
雖然睇到我有少少心酸同葡萄，什至想罵個男仔:『要攪野返屋企攪啦!』
，但係見到佢兩個咁甜蜜，唔知點解有種為佢地開心既感覺。

再望向其他地方，好多人都訓左覺，大概佢地都係『我』
既一份子，除左係到訓覺睇書消下時間外，我們都寂寞的一群，大學到如果無朋友，基本上同返學上堂放學返屋企無分別，仲慘過讀中學。

由於我之前太依賴阿龍佢地，好少接觸其他人，加上掛住選學生會，錯失左好多識新朋友既機會，去到學期尾，大家既圈子都形成左，我好難再加插入去，更加無人想同我依個『狗公』
做朋友。

夠鐘上堂了，我就放低本書返原位就準備出發。
從來唔會準時上堂既我，已經早左兩個字到左班房，見到空無一人既班房，我就揀左最後排既位黎坐。
整個空間都好靜，彷彿我既世界入面所有野都已經消失左咁，丫......
我發現一樣野，我由起身落床到依家，我只係講左一句說話，就係同餐廳阿姐講左一句:『A餐唔該。』

除左依句外，我竟然一句說話無講到，連手提都無響過，連whatsapp都無一個。

同學們都一個接一個咁返黎上堂，每位同學入黎時侯，都會發現到我既存在，都好有禮貌咁點下頭，我都會點頭回應。
但我唔知道佢地係邊個，更加唔知佢地叫咩名。

『大家同返自己既組坐埋一齊圍個圈黎上堂，唔好坐到散哂咁。』
tutor說。

分組坐?丫.....我大概認到我既組員，好似一個叫寶兒既人係其中一個組員。

於是大家都搬椅坐埋一齊，我都同我既組員坐埋一齊，或許佢地可以做我一個『短期朋友』
吧?!
但一如以往，當佢地傾project時，都將我拒之門外，我一直都無出聲聽佢地講，只係有時侯某組員問下我意見，當分配工作時，佢地都幫我分埋，最後問我o唔ok。
我特別留意到寶兒對我好似好抗拒咁，寶兒睇落去都幾ok，比一個ok既女仔抗拒都好既，總好過比件豬扒抗拒。

落堂後，其中組員問我:『我地依家去食下午茶，順便傾下project，你得唔得呀?』

『我ok呀!』

『ok!咁我地出發。』

一路上，佢地一直行係我前面，我就係後面緊緊追隨住。
寶兒突然行埋黎同我講:『先小人後君子，其實我真係好唔鐘意同你一組，不過既然你無朋友同你一組，我地唯有合作住先。』

唔知點解覺得好好笑，就回應:『哈.....好呀。』

寶兒見我笑笑口就加以鄙視說:『最憎你依d笑笑口既人。
我警告你，唔好對我既朋友出手。』

出手?佢指我地既組員?大概佢睇左民主牆既野，認為我係一個狗公，連有男朋友既女仔都追。
寶兒說罷就跟返佢地組員行，短短同寶兒上堂相處既時間，加上佢講野既語氣，以我專業既股票分析員黎睇，寶兒都係一個唔錯既女仔，以朋友為大前提，對不公或者唔鐘意既事都會出聲表達，雖然說話態度比較直，無咩點理人感受，但一副戰鬥格既女仔，面對住自己朋友時都會表現得似返個女仔。

同組員下午茶時，傾左一陣功課之後，佢地就開始傾下d女性話題，連tvb劇都講埋一份，見到佢地女仔talk，我係一邊聽住其實都幾過癮。

『喂!阿明!你係咪同阿龍佢地反左面呀?』
一位組員好興奮地問。

『係囉係囉!好想知呀!見你地無傾計咁。』

丫.....你班人咁八掛，不過既然佢地既話題放左落我身上，起碼我都可以講下野，都唔錯。

『呀......
唔知呀，應該係怪。』

『下~~~你地之前咁老友，係咪因為選學生會呀?』

『應該係......』

『哼......
都唔知係咪你對過阿雪出手。』
寶兒邊飲邊說。

『寶兒丫!你咪咁講阿明啦!』

見到組員為我辯護，覺得有點唔好意思。

『既然我地講完功課，我都要走啦!你地慢慢啦!我去圖書館!你地一陣搵我!』
說罷，寶兒就執野走。

『ok~~~拜拜~』

面對住寶兒既離去，內心一陣心酸:『係呢.....佢好似好憎我咁。』

『你唔好介意呀!佢係咁架!佢......
好憎人玩弄感情同對感情唔認真既人。
丫......
但我唔係話你...丫....佢....都係睇到民主牆既野....所以......』

組員知自己失言。

『哈.....唔緊要，我明。』
我望向寶兒背影，原來佢係對感情認真既人，係我心目中又加左分了。
但我係佢心目中應該減哂分，原來我係一個對感情唔認真既人.....哈哈。

返到hall後，經過commomroom，見到一大班人係到打邊爐，好開心咁，笑聲不斷。
但我住hall咁耐，真係純碎為間房而住hall，一直都無享受到halllife係點，一直都無識到hall友，之前都唔覺有咩問題，但依一刻，覺得連hall都容唔到我存在。

大概我係hall友心目中，我既是狗公，亦是摺友。
所謂既摺友，就係摺埋自己，唔識朋友，唔出黎玩。
估唔到我一直宣揚青春思想主義既人，咩都去玩咩都去試既我，都會同摺友依個字扯上關係。

係房到，室友好少返黎，聽到出面好多笑聲，令到我心情有點不太好，好似形成一個強烈既對比，個心開始寂莫。
我起身企係窗前，望住天色已暗既天空，不禁說:『穎兒，你係咪係天上面睇緊我，我既生活好難過，但係我會努力堅持落去，我希望我得。』

為左不甘於寂寞，我決定早d訓覺，以免負能量情緒再一次爆發。

****************************************************************************

好快又到左聽日，又係返去上堂，又係過住無朋友既日子，又係過住一個人既生活。
食完飯，照舊又去圖書館HEA，但我又想周圍行下，雖然讀左都有大半年中大，但好多地方我都未去過，畢竟成座山咁大既中大，平時真係無咩意欲去行。

當我周圍行時，見到好多地方都起緊野，但又無指示話起緊D咩，於是就問一問D工人。

『請問依到係起緊咩野?』

個工人回應:『起新學樓呀!遲下334制呀嘛!成堆人入黎讀書!咪起多D囉!』

『哦....唔該哂!』

過幾年後，334制開始，同一班AL既人一齊湧入大學，為左應付需求，所以好多間大學都加緊起多D新學樓。

正當我想走既時侯，竟然比我見到寶兒係遠處行埋黎，我即刻搵個地方收埋自己，唔比佢睇到。

但我即刻諗:『頂.....我做咩避佢?』
我都唔知點解咁。
見到佢走左我先出返黎，前面係都無野行，點解佢係個到出黎?

我見無野做，就行去前面睇下。
發覺好多地方都無人，大概施工地方太大，加上仲有幾年先正式完工，地盤工人劃左建築區就算。

我周圍參觀一下時，見到有個落地玻璃窗，行近一睇，竟然可以將大半個中大望哂，非常靚。
我諗黃昏黎依到睇既時侯更加靚，唔怪得知寶兒黎依到。

望左陣後，就準備走，但比我發現一塊牆寫滿左好多字，細讀一下

『今日同左個可惡既人一齊做PROJECT><!好討厭!』

『就快考試!我要加緊努力先得!』

『寶兒!你要爭氣!加油!』

『最近個人好累!係咪唔應該接咁多補習呢><!』

嘩......
一睇就知寶兒寫上去，仲要用白板筆寫，不過都無所謂，反正D牆都要油左佢。
我拎起地上既白板筆，係『今日同左個可惡既人一齊做PROJECT><!好討厭!』
格離加左一句

『點解咁討厭個個可惡既人呢?』

雖然我心水清話緊我，但我仍然想知點解寶兒咁大反應。
放返低支筆，覺得依個遊戲幾好玩，唔知寶兒見到有人回應佢，會唔會嚇死佢呢!哈哈!

離開時，電話響起了。
一個陌生既電話號碼。

『喂?』

『阿明，我係阿Ray呀。
想同你講，下星期穎兒舉殯，我想通知你.....同埋想你幫我通知穎兒既同學仔，得唔得?』

『嗯......
無問題，我會同佢地講。』

『咁唔該哂你。
時間地點我過一陣SENDSMS比你講，到時見!拜拜。』

收線後，行返去玻璃窗前，望住個天:『穎兒，你叫我點同范威佢地講你已經死左。』

晚上，我帶住疲累既身軀返返HALL，最近個人精神好差，成日都覺得好累，顯得個人好頹。
當我到左自己樓層時，一開LIFT門就見到一大班人係到玩，係到跑黎跑去，我打你你打我咁，玩得好開心，我既出現好似阻住佢地咁，佢地望左我幾眼，應該心諗:『邊個黎?我地個層?』
，我對住佢地疑惑既目光感到唔好意思，唯有帶以微笑急急離開。

關上門後，再一次聽到走廊上既笑聲，我有點心酸。
睇黎我浪費左識新朋友既時間，浪費左大學生活，浪費左住HALL既生活，更加浪費左幾千蚊既住HALL費用.....

『阿明，你踢波O唔OK架?』
我室友見我返黎就問我。

『丫......
都OK既。
做咩咁問?』

『聯HALL7人足球比賽呀，我地唔夠人，不如你都一齊踢下啦!』

『嗯.....都係唔洗預我，我踢波唔係勁，廢事累到大家。』
我諗左一陣，都係放棄，一來我無咩心情去踢，二來D人我都唔識，踢黎都無咩意思。

『大家玩下之嘛，得啦!我寫你名落去啦!』

既然佢咁堅持，我都唔再反對，反正佢都係為左湊人數先叫我，到時應該無得出埸。

沖完涼，坐係電腦前，本來想係Facebook到開Event有關穎兒舉殯既事，但又唔想攪到好似出Show咁，大概facebook既event比我感覺係似玩多，加上係Facebook講，我怕會引來好多人既提問，點解穎兒咁突然死左等等問題......
.於是我唯有聽日搵范威佢地商量一下。
到左第二日

由於今堂係有一組人要出去present佢地份project，所以我地純粹坐係到聽，但我地從來都唔會留心去聽，都係禁下電話，發下夢，或者同格離位既同學仔吹下水。
但奈何我無朋友係身邊同我吹，所以都係禁下電話，或者聽下組員之間點樣對話。

『寶兒!琴晚有冇睇女王辦公室?杜汶澤笑死我呀!』

『我琴晚去左睇葉問2呀，我今晚返去Down返黎睇先!』
寶兒說。

睇戲?夜晚晚去睇戲應該同男友出去呀?寶兒有男友?

---Advertisement---





『WOW!同邊個去睇呀?講黎聽下!哈哈!』
組員追問。

『都係自己一個去睇之嘛。』

『又自己一個?』

『有咩問題，自己一個去睇戲不知幾爽，靜靜地又無人煩，不如你地都試下啦!』

『理你都傻呀!我寧願叫班FD陪我睇都唔會自己一個去睇咁毒呀!』





『你地唔識野我唔怪你地!哈!』

鐘意自己一個睇戲咁怪?寶兒比我既感覺真係好戰鬥格同好獨立，不知不覺間散發住一股吸引力同神秘感，令我好想去了解同探究寶兒更多既秘密，同埋我好在意寶兒會唔會再去返地盤個面，見唔見到我留左個言比佢呢?

落堂後，組員們話要去食下午茶，但今次佢地無叫到我，我都廢事痴住佢地，就自己一個走左。
打比范威佢地，約佢地今晚出黎食飯，順便傾下穎兒既事，但范威好似唔多願意出黎，大概就黎考AL既關係，佢心情都唔係咁好，我又唔想係電話到提到穎兒既死，唯有堅持叫佢出黎有重要野傾。

所以今晚唔返HALL了。

返到屋企後，經過阿靜既門口，想同佢講穎兒既事，但阿靜同穎兒不嬲都唔係好熟，我估佢都唔係好記得穎兒係邊個，更加對穎兒既死無咩感覺，但作為同學，好應該提下。





『叮噹。』
我禁了門鐘。

開門既正是阿靜，佢見到我有D驚訝，大概我地好耐無見過面，又或者阿靜仍然在意民主牆既事對我有幾大傷害。
而我見到阿靜時，心跳都突然加速，明明打從心底唔想見到阿靜，但內心仍然有一絲期待想見到佢。

『阿明?搵我咩事?』

『丫.....有D野想同你講。』

阿靜諗左一陣，好似唔多想咁:『咁.....關於咩架?』

我諗阿靜誤會左我意思，以為我搵佢係講返民主牆既事，於是我就話:『係關於穎兒既事。』

『穎兒?』
阿靜好似真係唔多記得係邊個。





『之前同我地同班。』

『哦......
佢做咩呀?佢好似消失左好耐咁。』

『佢......』

我話未說完，突然有把熟悉既聲音出現。

『係咪伯母呀?』

阿靜身後出現了阿風。

當我同阿風對視後，阿風態度即時轉左:『原來係阿明，有野搵阿靜?』

個刻我有D比唔到反應，雖然我知道阿靜同阿風一齊左，但我估唔到佢地已經發展到可以去對方既屋企，屋內得阿靜同阿風，二人共處一室加上又係情侶關係......
會唔會已經發生左性關係?

阿靜同阿風上過床?





阿靜似乎感到尷尬，因為佢知道我同阿風不嬲都唔係好岩傾，加上我又輸左學生會比阿風，於是打圓埸說:『阿明，今晚再同你傾好嗎?』

阿靜比個落台階比我，但我唔知發咩神經竟然仲企係到問:『我......
阻住你地呀?』

『唔係.....只係.....』

『咁你今晚再搵我吧。』
我低頭說，說罷，就轉身開門入屋。

我個刻真係好心酸，比阿雪同阿龍拍拖更心酸，因為就算阿雪同阿龍拍拖後，我只係見到佢地有親密既行為，但都叫可以接受到，但依一刻見到阿風出現係阿靜屋企，我心邪，我真係覺得佢地已經發生左性關係，都唔想去證明係唔係真，但我一諗到阿靜既身體已經比阿風享用過，我個心真係痛到裂開咁，眼見自己鐘意既人比其他人佔有過，而無能為力個種感覺真係好痛心。

我一直挨住大門，唔捨得起身走，因為我想聽下阿風停留左幾耐，幾時會走。

直至數小時後，我先聽到拉開鐵閘既聲，我即刻企起身對住大門個洞望出去，見到阿風鍚左阿靜一淡走左，雖然大門個洞好細，但仍然可以清楚見到阿靜既笑容係好甜蜜，我已經好耐無見過阿靜笑既樣，依樣野只有阿風先可以比到佢。





阿靜關上門後，我手提Whatsapp隨即響起

阿靜:
阿明!?係咪有野搵我?

阿明:
嗯.....我約左范威佢地一陣係樓下傾，一齊嗎?

阿靜:
好呀

接著就無再講落去，雖然我好期待阿靜會問:『阿明你最近點呀?』
/『阿明!好耐無見!』
接著就可以打開話題，傾下數之不盡既話題，聚舊又好，問清問楚又好，我好想知道阿靜諗緊咩。

但一切都無發生。





晚上，阿仁范威阿靜佢地都到齊，其他同學因為唔係咁熟，所以我都無叫出黎。
這一晚，見面時大家既心情都好好，因為大家都好耐無見大家，但當我講出穎兒既事後，大家都面色一沉，沉靜左落黎。

『所以.....下星期會舉殯，我地就約埋一齊去吧。』
我說。

『嗯.....好吧。』
阿仁沉靜地說，大家既心情都好沉重。

『對上一次見穎兒係Lastday個日，本來大家都散水返屋企，係穎兒一早拎左個籃球比我地打......』

范威說。

『係......
個日我地玩到好開心，玩到好癲。』

『嘿....你仲打爛人地對窗，攪到我地成班跟住你走。』

阿靜企係到雖然唔知我地講緊咩事，但都為我地係到回憶感到安慰。

『雖然我同穎兒唔係好熟，但作為同學我都會出席。』

我望住阿靜:『唔該哂。』

『係呢.....點解你又知穎兒有事既?』
阿仁問。

我無可能向佢地講返因為我失意，穎兒死前都要見我一面既事比佢地聽:『因為佢前男友搵我，所以我知道件事。』

『唉.....咁突然就走左。』

『都夜啦，麻煩各位可以既話，都叫多D同學仔出席，我諗穎兒都想見到大家。
好啦.....就咁啦。』

『我同你走吧。』
阿靜因為住我對面，所以當我話走時，佢都跟住我。

『嗯。』

我一直走在前面，而阿靜一直跟貼住我身後，我一望到阿靜就諗起佢同阿風上床既畫面，我諗起之前係阿靜屋企幫佢用相機影佢對腳放上高登既畫面，個刻係我開始對阿靜身體產生興趣，同時開始對阿靜有左感覺，如今......
阿風可以享受阿靜既身體，親吻阿靜身體每一吋皮膚......

唉，我竟然在意依樣野，即使阿靜同阿風拍拖，我竟然在意佢有冇失身比阿風!原來依樣野對我黎講真係好重要，令我對阿靜既印象有好大影響。

『阿明。』
阿靜突然說。

『嗯?!』
我從思考中醒來。

『對唔住，係民主牆既野.....阿風做既野....令到你.....總之對唔住。』

『算吧，我都已經唔擺係心入面。』

『但依件事我知道對你做成好大傷害......
我唔知應該點補償......』

我抬頭望一望天空，今晚既月光好圓好靚:『你望下個天，今晚月光好靚。』

阿靜抬頭望左陣，覺得無咩特別，就接著說:『總之.....真係對唔住。』

『哈哈.....唔洗係咁講對唔住喎!我真係無野呀!咁阿風對你好唔好呀?』
我問。

『嗯.....佢對我好好，好鍚我。』

『正常一個女仔，對住阿風依個咁好條件既男仔都會動心。
最緊要佢對你好就得。』

『多謝.....』

『估唔到你會快先過我拍拖，哈哈。』

『其實你都有啦!』

『我都有?』

『咪扮野!之前陪你黎捉棋個個女仔!我見佢同你好好朋友.....人地又靚.....』

『哈.....你講緊個個係阿雪?』

『我唔記得左佢叫咩名....但應該係!佢幾好丫!』

『嗯.....佢係好好，但唔係我既女朋友。』

『下?』

『佢......
已經有男朋友。
所以.....同我無咩關係。』

阿靜聽到依句之後，呆住望住我，個腦好似諗緊好多野，處理緊好多野咁。

『你真係變左好多，一年前既你同依家真係好大分別，哈.....個陣我記得有一晚好夜叫你落黎依到陪我傾計....你仲記唔記得?』

『丫.....記得丫，你個晚好似好唔開心咁。』

『嗯，個晚真係唔開心，但見到你後心情好左好多。』

阿靜聽到之後有點面紅，大概估唔到我會講得咁曖味。

『哈哈!其實諗落，你同阿風一齊，應該係我一手造成。』

『點解咁講?』

『係我帶你上高登，係我教你點樣收兵，係我幫你執正個Look，而你.....同阿風又係高登到識，之後更加開始慢慢發展，所以.....你話係唔係我一手造成呢?』

『嗯......』

『做咩好似咁唔開心既?』
我見到阿靜個樣仍然有點唔開心。

『無呀!』

我坐左係草叢格離D石椅，慢慢說:『其實我唔想同阿風鬥，我都唔知點解無啦啦我同佢變左死對頭咁，大概我係擔心你吧。』

『擔心我?』
阿靜唔明。

『始終阿風都係網上識返黎，個口仲好似浪過油咁，以佢既作風應該食女不數，佢有咁既條件有咁既能力做到，當佢行近你身邊時，我最擔心既人.....就係你。』

『阿風唔係你想像中咁差，佢好好人...佢好.....』

『我知!阿風好鍚你，對你好好丫嘛!哈哈!我都係講我既感覺姐，始終我同佢唔熟，佢份人係點你自己最清楚。』

『嗯......
.』

『個陣我仲白痴到工都唔返，走去戲院搵你，幾驚你比阿風食鬼左呀!』

『哈......
嗯!』

『阿明......』

『咩?』

『其實......
點解你咁緊張我?』
阿靜問。

『因為我鐘意你。』
我諗都無諗，就講左依句說話，因為個環境好舒服，係月光照射下，涼風吹來下，我真係感到好舒服，都唔想再收收埋埋，既然已經無法改變，何不享受一下係月光之下盡訴心中情?

但阿靜大概估唔到我會咁答，驚訝地望住我。

『你扮咩呀!哈哈!你應該一早知我對你有興趣啦!阿靜!』
我笑說，我盡量將個氣氛唔好攪到咁彊。

阿靜似乎比我講中左咁:『嗯......』

『不過我無用啦，自從大家升到大學後，都無咩點傾過咁，大家既關係好似變哂咁，冷淡得令我有點害怕......』

『對唔住......』

阿靜說。

『哈哈.....無啦啦做咩講對唔住?咁好正常既，大家都有唔同既圈子，你都脫左毒，大把男仔追你.....仲邊會記得我呀!哈哈!我OK喎!』

『我邊有大把男仔追!』

『係咩?哈哈!』

『朋友之嘛!都無追我!』

『你話無就無啦!哈哈!講起朋友....你facebook既朋友list都過千人....多我幾倍!以前既你邊有咁多朋友!』

『咁....去下ocamp，識下人都差唔多啦......』

『係!係!係!哈!幾好丫!生活多姿多彩!』
我拍一拍對腳，就起身。

『夜啦!我返上去了。
行吧。』
說罷，我就行前走。

阿靜見我走，忍唔住問:『阿明!點解.....你今晚講咁多我同你以前既野?』

我停左腳步，數秒後，我轉身望住阿靜說:『因為......
我好掛住以前既你。』

阿靜呆呆地望住我:『阿明.....』

『好啦!真係夜啦，返屋企吧。』
我就轉身離開。

『嗯......
.』

去到屋企門口，就正式同阿靜講再見，而阿靜卻有野想同我講。

『阿明!』

『咩?』

『丫......
其實.....』

阿靜似乎有難言之隱，個樣怕怕羞羞咁。

『其實......
我同阿風係屋企都係睇下碟，我地無做任何野。』
阿靜低頭說。

我聽到之後有D唔明白，但個腦諗左幾秒之後，大概估到阿靜想同我講，佢同阿風"咩都無攪過"。

『係咩......』

我低著頭說，似乎我既表現令到阿靜睇穿左我，佢認為我一定會懷疑佢同阿風上過床。

『我記得架!你之前同我講過，女人如果同過男人上床之後，個價值就會大趺!你叫我唔好亂咁同人上床!我記得架!』

『丫......
.』

阿靜知道自己失言，畫公仔畫出腸講埋上床依樣野，即時臉紅:『所以...我地無野架啦!我返屋企先!再見!』
說罷，阿靜就拉上鐵閘關上大門。

我呆企門前，突然感到阿靜好似同我交代一樣，佢依然是清白之驅。
內心不禁有少少喜悅，至少阿風仲未完全得到阿靜。

心情經過今晚之後，有少少轉好，雖然無發生過咩大事，但至少依次同阿靜既對話，係依一年內算係最多吧?

***************************************************************************

第二日

今日無堂上，但我依然返返中大，因為今晚將會踢聯Hall7人足球比賽，雖然我唔識D人，但答應左Roommate參加，點都要出席，廢事放人飛機。
時間尚早，突然間諗起寶兒係地盤寫既野，好奇心令我好想知道寶兒睇唔睇到個留言，於是就去返個到睇下咩環境。
去到後，當日寶兒寫上『今日同左個可惡既人一齊做PROJECT><!好討厭!』
，我再係隔離寫上一句『點解咁討厭個個可惡既人呢?』。
依家睇返，發現寶兒真係有回應我，佢寫上一句『你係邊個?點解會黎依到既?討厭咪討厭!無理由!』
。
哈!佢真係定期黎依到一次，好吧!我就同你玩落去，我拎起地下既白板筆，再寫上『我係依面牆既精靈!你成日係我身體上寫字!我忍唔住要出黎同你講數!回應返你既說話，可能佢有優點你未睇到呢!』
。
寫完後，放返支筆，不禁笑了，我真係幾無聊。

行去落地玻璃窗睇一睇出面既環境，突然感到好舒服，好自在。
雖然依家返學無咩朋友，獨行獨往，幾乎可以成日都無講任何野，但唔知點解開始習慣左依種生活，都開始適應個環境，既然改變唔到既事，唯有默默接受。
琴晚同阿靜既對話，令我舒服左好多，雖然佢同阿風一齊左，但我唔知點解感覺到阿靜仍然對我有些少感情，但所謂既感情可能建基於由細玩到大既歲月，畢竟我係將佢由一個宅女轉型成一個好多朋友，好多人追既『女神』
。
可能我諗多左，出現以上既事機會率好低，但至少我將心入面既野講左比阿靜聽，雖然都係婉轉間接咁講，但我覺得已經足夠了。

望一望手提個時間顯示，時間仲早，轉身望住道牆，諗起寶兒講過自己一個人睇戲其實有另一番風味同感覺。

『好啦，既然都開始毒撚化，就試下自己一個去睇戲吧。』
我對住道牆說。

於是就坐車出去馬鞍山，因為新港城有間細細地既戲院，企係顯示牌前，見到有唔少人排緊隊，望一望有咩電影上演，暫時最有興趣都係葉問2，話哂之前睇左葉問，無理由唔睇埋2，於是就膽粗粗走去買飛。
排隊既人大多數係情侶，就算唔係情侶都係兩對兩對朋友咁黎睇，只有我一個人係到ON99黎睇。

『唔該......
即埸葉問2既。』
我對住賣飛既人講。

賣飛既人望一望我，從佢視線可以睇得到，佢對眼珠係向我左右移左幾野，應該想判斷一下究竟買兩張飛定係一張飛，但佢仍然都問一句:『幾多張?』

『一張。
坐h19就得。』
我指住螢光幕上既座位表，而且我聲量突登細聲d，廢事後面排隊既人聽到我一條友黎睇電影。

拎住張飛就入左去睇。

由於戲院唔係大，所有好多座位都吉左出黎，我搵返自己個座位坐低後，就唔敢亂郁，好似好驚比人發現自己一個黎睇咁，但坐低一陣，覺得其實一個人睇都唔係咩醜事，點解咁在意人地點睇自己，買飛又唔洗就黎就去，鐘意坐邊就坐邊，而且仲可以安靜咁睇戲，唔洗應酬身邊既人，寶兒就係鐘意依份自由既感覺?

一個人食飯，一個人買飛，一個人睇戲，一個人走。

突然有種感覺覺得自己似浪子，又或者說穿了，我只係一個毒撚。
諗起古巨基首歌，比人惡攪歌詞既其中一句『其實毒撚一個更開心，洗撚你講。』

諗諗下，覺得我似係到自我安慰多過其他......

睇完之後，就返返去中大準備踢聯HALL7人足球，膽粗粗去到球埸後，竟然無咩人黎睇，大概依d比賽都無咩吸引力，我都好耐無踢波了，以前讀中學時約踢波係一件好易既事，但依家各散東西後，唔好話踢波，見面都難。
曾經入中大時，暗地裡想搵班波友一齊踢波，最後都不了了之，希望可以藉著今次比賽識多d波友，一齊享受踢波既樂趣。

『hi!』
我行去roommate到，因為依到我只係識得佢一個。

『依?黎左啦!比賽就快開始!聽下大佬講咩先!』
我Roommate叫做傑仔，於是佢就帶我行去一個叫"大佬"既人到。

『依位叫阿明，都係我地隊波既!』
傑仔介紹。

『hi!大家好!』
我禮貌地說。

有人即刻說:『劉啟明呀嘛!係中大有邊個唔識你姐!哈哈哈!』

那人句中有骨，令我心情一下子沉左落黎，大概佢講緊民主牆件事。

有人行埋黎我到搭一搭膊頭說:『收到風!你跑得好快喎!』

我一時之間比唔到咩反應，唔係好明佢講咩:『下?我唔係跑得好快咋喎!』

『扮咩呀!你狗黎架嘛!四隻腳梗係跑得快啦!』

『哈哈哈哈!』
現埸好多人都笑了，我明白到佢所講既"狗"係指狗公吧?但我唔可以黑面，唯有跟住佢地扮下笑咁。

『講笑講笑!我指跑狗咋!唔好嬲呀!』

『哦....嗯!』
我都唔知比咩反應好，只係覺得心裡有點難受，好想離開依個地方。

『啪啪啪!』
有人拍了幾下掌聲，然後說:『照返我岩先所講既排陣出埸吧。』

之後成班人就轉身出埸，無人通知我應該要做d咩，我唯有行埋一邊換定波衫換埋鞋做定熱身。
一路換，一路望住埸內既人，我地出埸既人有7個人了，係咪代表唔需要我?

比賽開始了，各人都小心咁踢波，猜下波，唔敢亂咁進攻，話哂第一埸波，都係小心d好。
而我就企係埸邊，一直睇住埸波，個心好想落埸踢，眼見時間一分一秒咁過去，似乎佢地無換人既意欲。
踢完上半埸，比數仍然零比零。
當"大佬"再簡介一下一陣點踢時，我都行埋去聽埋一份，但佢地好似當我透明咁，估唔到我連球埸上既價值同存在感都沒有。

個刻真係好想走。

下半埸，我個隊射入左一球，比數暫時領先一比零。
但都無意欲換人，而格離隊波就不斷換人，我只能呆企係到，我究竟係到做咩?

哨子吹響，比賽完結，我地嬴一比零。
最後我都無出到埸，傑仔周身汗行埋黎:『我地嬴左啦!』

"我地"，係包括我嗎?

『嗯!』
我苦笑地說回應。

『今晚返hall嗎?』
傑仔再問。

『丫....好呀!』

『今日大家踢得ok!大家要keep住!加油!』
大佬說。
說罷，各自都散band。
我一身踢波LOOK，波皮都無掂過，我係到諗下次仲黎唔黎，我依個大後備或許諗多左，人地成班都識既，佢地仲好似睇我唔起咁，句句有骨，雖然佢地話講笑，但我仍然心裡唔多好受。

傑仔要係到沖埋涼先走，我無出過汗，由一個興奮期待既心情黎到球埸，帶住心酸無奈既心情離開。
心內不斷安慰自己，其實都無咩野姐!都慣左架啦!無野架喎!

但我唔想再自己呃自己，我有點受不了生活只有我一人，直到今晚，我講左有冇超過十句說話?我心入面真係好難受。
一直行返上hall既路，係天色昏暗下，微弱既街燈照射下，令我諗起當日同穎兒一齊行上hall，同埋揹住佢跑落黎既畫面，穎兒拼死黎見我，好想我振作，但我真的頂唔順。

我望住個天暗暗地說:『我已經好努力了，但我真係怕辜負你既心意。』

**************************************************************************************

『丫!!!我唔記得帶隻手指返黎呀!!』
寶兒大叫。

『下?我地仲有一個鐘就要Present啦!不如你返屋企拎啦!』
組員急著說。

我地今日要present份project，我地每個人都做左自己個part，之後send比寶兒作最後整理，當我地今日拎哂電腦出黎時，寶兒先發現無帶隻usb手指返黎。

『唔得啦!我住得遠!來回都要個幾鐘!』

『下!咁點算呀!』

『唉.....我都唔知點算.....sorry呀!!』

我望一望個鐘，都仲有一個鐘時間，就開聲:『唔洗急，我地仲有時間，我地依家再整合一下大家既野，重新整一份就ok!』

『唔得呀.....我係用學校電腦做，做完放落隻手指到，我負責個part仲未做呀......』

寶兒急得想喊咁。

『你負責個part我都有睇，不如咁，我同你一齊做，其他人再整合住dpowerpoint，好嗎?』
我說。

『好啦!』
組員隨即整合其他人既資料。

而我就拎住部電腦行去寶兒隔離坐低，依一刻寶兒失去方寸，大概估唔到自己成為罪人。

『唔洗急，仲有時間既，我地一齊夾手夾腳整好份powerpoint佢吧。』
我邊望住電腦邊說。

『唉!我份稿連埋手指都放左屋企......
就算整好份野我都無信心講得好。』

『咁啦，一陣你有野講少左或者唔明，我就出聲幫你補充一下吧。』

『你咁有信心既?你準備過黎?』
寶兒問。

『少少啦!唔好講咁多!快d開始做!』

『好好好!我地加油!』
寶兒對我既態度明顯轉左。

而事實上，我係無睇到佢個part既野，都無信心可以幫到佢，只係係依個緊急關頭，作為男人，應該冷靜咁處理，唔可以急埋一份，要比到女人一種安全，可靠既感覺，這就是女人所說的『安全感』
。
而我一直搵資料砌powerpoint時，一陣暗地裡諗緊點講，雖然未能盡善盡美，但總算可以過到骨。

終於，我地成功係限時內整好份project，而且present時，都講到所需要既野，一切都好美滿咁完結。
大家都鬆左一口氣，因為Year1最後一個present已經完結了，剩落黎只係考試。

『真係唔該哂你呀!!!!』
寶兒合起雙手，低頭向我說。

『哈哈!唔洗，我地組員黎架嘛!』

『等你成日串阿明!依家人地救左你呀!』
組員笑說。

『係啦係啦!我錯啦!以後我一定好好咁對你!』
寶兒拍一拍我膊頭說，睇黎寶兒既心情真係幾好。

『咁我地去唔去hightea呀?』
組員說。

『我有野做呀!下次呀!』
寶兒邊收恰東西邊說。

『阿明呢?』

我見寶兒唔係到，其他組員又唔係真係好fd，廢事deadair，就推左。
拜別左佢地之後，又無所事事，望住個天，吸了吸一淡新鮮空氣，終於都完哂所有Paperwork同present，黎緊考埋個exam就正式完左個Year1既生涯。
或許我需要假期好好反思同放鬆一下自己，這大半年內發生太多事令我消化唔到。

行左陣，遠處見到寶兒，原來佢仲未離開中大，佢行既方向正正去緊地盤區，我就靜靜雞跟住佢，大概佢又去左個道牆上留言吧?為左唔想比佢見到，我專登企係遠處呆等，等佢離開我先入去。

唔洗幾個字，寶兒就出黎，我就帶住期待既心情去睇下佢寫d咩，不知不覺間，我地係牆上既互相留言，令我係平淡生活之中帶點一絲既期待。
起碼我活著仲有事情要我去做。

去到個道牆見到自己之前所寫既『我係依面牆既精靈!你成日係我身體上寫字!我忍唔住要出黎同你講數!回應返你既說話，可能佢有優點你未睇到呢!』

寶兒就係隔離寫上『車!扮咩精靈!你係邊個!快d講!』

之後再寫上『你講得好岩呀!今日個個討厭既人救左我一命><原來佢幾好架!不過我仍然有保留!始終我對感情唔認真既人唔係咁鐘意!』

我笑了。

我拎起支筆回應『咁你又係邊個呢?我讀year1!』

我再寫上『精靈講既野係唔會錯!都話佢有佢優點!你唔好標籤左人地架啦!至於感情上既野，你認識對方好深?如果唔係就唔好再一次標籤人!好好了解對方。』

寫完後，見到道牆就快比我地寫滿，鬼叫我地d字寫到鬼咁大粒。

我寫上『下次帶d紙黎寫!道牆寫滿啦!』

放低支筆，心情真係唔錯，好想寶兒快d睇到，快d回應。

***************************************************************************

入到班房，班上一個人都無，大概放左學D人走哂吧?見到阿靜自己一個坐埋一邊睇漫畫，於是我就行埋去聊下佢傾計。

『又睇埋D重口味BL漫畫呀?』
我從後一手搶走阿靜手上既漫畫。

阿靜即刻好嬲咁伸手黎搶，仲大叫:『衰人!比返我!』

我邊避阿靜邊睇下本漫畫:『嘩.....兩個男人係到Kiss!咩你地D女仔咁鐘意睇埋Gay野架!不得了不得了!比返你!!』

阿靜搶返本野，坐返埋位淡淡地說:『BL唔係Gay囉!』

『嘿，你重口味就重口味啦!扮咩野!』

『哼!』
阿靜無望我，專注咁望住本漫畫。

我企係佢身旁，望住佢，有一種說不出的感覺，阿靜依一刻好乖，好靜咁自己一個睇書，唔知點解比到一種安穩既感覺比我，如果，我係佢男朋友既話，依一種感覺算唔算係安全感呢?至少我唔洗擔心佢比人追，唔洗擔心佢成日出街玩，唔洗擔心佢變心。
因為佢總是係我身邊。

阿靜依一刻係宅女，我係到笑緊佢，什至全班都認為阿靜係一件重口味的貨色，係男人Talk之內，更加唔會將阿靜列入為追求既List上面。
但依一刻既阿靜卻比我一種安穩，舒服既感覺。
依一刻既阿靜無咩朋友，諗野仲係好單純，係阿靜既世界入面，佢活著自己既世界，享受自己鐘意做既野，雖然我地睇阿靜好似有問題，覺得佢係『宅』
係一件錯事，係一個問題，但其實係我地將自己既思想強加於佢身上。

我望住阿靜，班上只有我同佢兩個人，一陣風迎面吹來，好舒服。
我行近窗口，望住出面既景像，真的很舒服。

『阿靜，如果你一直都係咁就好。』
我對住窗外說。

『咩呀?平時又係到笑我，依家又叫我一直都係咁。
莫名其妙。』

『因為我認識既你，已經變成一個好多人追，好多朋友，好多節目既一個女仔。
已經變到觸摸唔到，估唔到既女仔。』
我對住窗外感慨地說。

『你係到講緊咩呀?』

我正想轉身向阿靜說時，埸景突然變左阿靜間房，眼前只見阿靜，企左係我面前，著住條短褲，露出一對白滑既雙腳，怕怕羞羞咁望住我。

『點呀?係咪幫我影相放上高登呀?』
阿靜說。

『下?』

阿靜慢慢將身體挨近我到:『我話係唔係將我放上高登到。』

『下?』

『......
.......』

張開眼，即刻彈起身，定一定神後，原來我係自己間房到，頭先原來係發夢。
我擰轉頭望望側邊既窗，吹來陣陣涼風，將窗簾吹到飄下飄下。
我再訓落床到，呆呆望住天花板，伸手摸一摸自己額頭說:『最近成日發夢見到阿靜.....點解咁。』

拎起床邊既手提電話，不自覺地打開阿靜既Whatsapp，顯示"上線中"，同阿風對話緊嗎?再望一望手提顯示既時間，時間為八時二十分，諗左一陣，即刻彈起身梳洗一下。
因為今日係穎兒出殯既日子。

梳洗時，對住塊鏡，望一望自己，穎兒離世已經差唔多二星期，內心對佢既思念都開始慢慢冷卻，雖然掛念既情緒慢慢減少，但我知道穎兒係我心目中仍然有一定既位置。
有人話，有親人或重要既朋友離世，如果你好快就回復得到，開心返，人地會話你唔尊重對方，什至覺得你冷血，點解死左重要既人可以咁快好返?亦有人說，依個係一件好事，至少唔洗日日以淚洗臉，永遠活在於傷感灰暗既情緒入面，回復開心，係一件好事。

雖然我唔係好開心，只係我打從心裡已經接受左依件事，我有我自己條路要行，穎兒以死都要黎同安慰，同我對話，我更加唔想辜負佢既心意。
睇好多電視劇講到，死去既人都唔想係天堂見到自己親人為自己傷心流淚，但係我又諗，當身邊既人唔再為你離去而傷心，即代表『你』
既地位或者印象都隨著日子慢慢減退，死去既人係天堂到見到身邊既人慢慢忘記自己，咁會唔會又想佢地睇到呢?

套用返愛情上面，一個岩岩比男友/女友飛既人，好快從情傷中回復過來，慢慢開始新既生活，什至開始新既戀情，作為朋友，唔洗見到自己朋友活係情傷之中，開心見到佢可以重新振作，但作為外來人，見到一個咁快從情傷中回復過來既人，依段所謂既戀情都應該不外如事，都係D十幾歲MK妹妹仔既感情事，對於鐘意對方既程度真係大極有限。
但事實又會唔會咁呢?

我換了恤衫，西褲，套上一條黑色既領呔，穿上一套黑色西裝褸就正式出發。
依套西裝，中學時期既謝師宴會著到，大學既上莊時著到，估唔到連舉殯時侯都會用得著。

出門時侯，阿媽問我著成咁做咩野。

『無，今日係朋友既喪禮，我出席姐。』

阿媽聽到之後，即刻走入房拎個三角符比我:『放係褲袋到!百無禁忌!』

『媽呀，個個係我朋友黎架，唔需要啦!』

『袋住袋住!又唔會阻到你!』
之後阿媽就將對三角符放係我褲袋，我都無好氣咁接受。
大概喪禮依D埸合令到老人家特別有顧忌吧!?

『叮噹。』
我禁了阿靜屋企既門鐘。

阿靜開了門，一身OL既裝束，穿上黑絲，係我第一次見到佢咁樣著，以前既佢，係衣著上只係Tee恤牛仔褲，唔好話黑絲，裙都唔會點著。
比我既感覺顯得阿靜大過左好多，改變左好多。

『出發吧，同學仔係樓下等緊，有D去左紅勘火車站等。』

『嗯。』

同阿靜一齊搭LIFT時，不其然諗起琴日發既夢，雖然無咩點接觸到阿靜，見面既次數都好少，但估唔到連夢都可以見到佢，唔係日有所思，夜有所夢嗎?我對阿靜有掛念既心嗎?

落到樓下，見到阿仁同范威佢地，大家寒暄幾句後就正式出發，一路上大家都問大家一陣有咩做，話哂都係第一次去朋友既喪禮，免得一陣有點失禮。

『其實無咩野，都係見穎兒既最後一面姐。』
事實上，我都唔係好知要做D咩，只係見到電視劇上面都係去到靈堂拜下就走人，我諗我去為左穎兒，其他既細節我唔想去理，都無必要去理，我對自己有所交代，對穎兒有所交代就得。』

『唉，我覺得成件事好唔知點咁，上年我地仲同穎兒一齊玩得好開心，一年之後就.....』

阿仁看來有點情緒，大概事情黎得太快，好多人都接受唔到。

『係......
真係估唔到。』

『唉，穎兒係個好女仔，點解會遇到咁既事。』
范威說。

說罷，我地都沉默著，看來大家都開始有點情緒出現，但依一刻既我反而無咩感覺，係之前因為穎兒既死流了太多眼淚，傷了太多心而麻目了?我不知道。

到左紅勘火車站，見到好多中學同學都著哂西裝，感覺有點似謝師宴個一晚咁，大家都柴娃娃咁出黎，係到自我享受著西裝既日子，大概顯得自己終於變成上班族既大人。
由火車站行去九龍殯儀館個段路程，同學們之間既話題唔再係"你最近點呀?"而係關於穎兒。

『雖然我同穎兒相處經歷好少，但係突然間好似消失左一個朋友咁，我覺得.....好似好唔知點咁。』
一位同學說。

『係丫.....雖然穎兒唔係班到好活躍，但都係我地班一份子，突然離開左.....唉!』

一路上大家既話題都係圍繞住穎兒，雖然大家對穎兒既認識唔深，但都有同一個感覺，就係突然間有一個人從你圈子之中消失，你永遠都唔可以再同佢對話同見面，這個感覺很怪。

黎到九龍殯儀館，阿Ray已經係門口等緊我地，帶住我地行。

『阿明!依面!』
阿Ray揮揮手。

我望一望間野，發覺除左穎兒之外，仲有好多人都擺緊靈堂，我仲以為一日只出殯一個人。

『你地同學仔呀?』
阿Ray說。

『係呀。』

『跟我上去吧，今日好多人出殯，唔好阻到人。』
阿Ray說。

我地同阿Ray一齊搭LIFT上去時，阿Ray見到我地好似有點緊張同傷感，都笑說:『唔洗咁樣喎，正常心去對待就得，唔洗咁沉重既。』

范威細細聲對我說:『原來香港真係好多人死!』

『係呀係呀，下個到你!』
我笑說。

『哈哈!係呀!依一行好好搵架，唔憂做!』
阿Ray都笑說埋一份。

同學們你眼望我眼咁，大概估唔到點解我地可以咁輕鬆，我都估唔到自己會咁輕鬆。

『一陣唔洗同穎兒父母佢地講節哀順變個類說話，依D說話好廢，已經列入左十大喪禮垃圾句子之一。』
阿Ray說。

『咁我地應該講D咩?』

『有時侯.....唔出聲都係一種支持。
你明嗎?』
阿Ray說。

我幾同意，有陣時侯一D安慰說話都係廢，如果我有傷心失意時，有人講"加油"，"唔好灰心"，"我撐你!"係我地眼中佢地根本唔會明白個一刻既感受，只係覺得佢地講既野都係廢，但如果佢地靜靜拍一拍我博頭，唔出聲咁，已經令我感受到佢既體諒和安慰。

入到靈堂，氣氛都好沉重，靈堂中央放左穎兒既一張相，張相好明顯係學生相黎，因為我隱若見到校服領，相中既穎兒笑住口咁，好似同在埸人士都帶以微笑。
個一刻我見到穎兒既樣，不禁開始有D心酸，心入面既情緒都開始蘊釀緊，只要一見到穎兒既樣，入面既思念同情緒都開始蠢蠢欲動。

『你地去裝住香比穎兒。』
阿Ray拎左袋香比我地，再慢慢派比我地。

我拎住支香，點起佢，再慢慢一步一步行緊靈堂中央，穎兒父母見到我後，都點頭示意，佢應該知道我係邊個，因為我地唔係第一次見。

行近穎兒張相面前，心裡說一句:『穎兒，我一定會重新振作，唔會令你失望。』
說罷就鞠躬再裝香。

我地同學仔裝完香後，阿Ray說:『你地坐係個邊吧。
我去做埋其他野。』
阿Ray說罷就走了，大概整個喪禮都由佢話事，穎兒父母都對佢加以依靠，唔講以為阿Ray係穎兒男朋友，真係估唔到阿Ray同穎兒分左手後，仲會堅持做埋依D工作，依份心意唔係一般人做到，佢本來根本唔需要做到咁，但佢仍然堅持。

一直坐住既我地，心情都好沉重，不斷見到唔少穎兒既親戚黎到拜穎兒，同時見到穎兒父母喊成淚人，特別係穎兒既媽媽，得穎兒一個女，如今白頭人送黑頭人，加上一直以來都咁鍚穎兒，心入面一定唔好受。
你叫佢老人家點樣接受依個結果?叫佢點樣接受失去女兒之痛?

見到穎兒既爸爸媽媽，令我想起自己既爸爸媽媽，做仔既我，一直都無點特別對佢地好過，有時侯仲會埋怨佢地煩，成日為點小事而嘈交，但實質上，我好愛我父母，而我父母都好愛我，有時侯人大了，自尊心愈黎愈強既時侯，對父母既肉麻行為都愈黎愈少做，唔知幾時開始我唔會鍚媽媽，唔知幾時開始無同媽媽一齊買餸，唔知幾時開始無同阿媽行街市，更加唔會同屋企人講早晨晚安。
但最好笑既係，我對人地父母就客客氣氣，好有禮貌，但對自己父母卻呼呼喝喝，大概父母對我地所做既野，我地一直視為理所當然，但從來無真正關心佢地，體諒佢地，人愈大愈覺得父母思想守舊，固執，但父母卻供你讀書，令你變成思想新潮，開明既人。
當你改變後，係咪就開始厭棄父母?

我望一望身旁既阿靜，我將阿靜由宅女變成女神，對方變成一個萬千寵愛在一身既女仔，會唔會對於我依個一無事處，錢又唔多，樣又唔靚仔既我有一種厭棄既感覺嗎?

過左一段時間，阿Ray就說:『你地可以排住隊，一個跟一個瞻仰遺容。』

我地慢慢起身排隊出去，一個接一個地向靈堂中央既棺材上既穎兒，見最後一面，因為我知道最後穎兒一陣就要火化，依次真係真真正正既最後一面。

當我行近棺材，見到穎兒時，穎兒好靚，大概化妝師做了很大的工程，因為我印像中穎兒死前發腫得好緊要，而且塊臉仲好黃，如今臉卻廋了很多，而且很白，一個美人就這樣訓左係個棺材入面。

我盡量將依一刻既畫面記入腦海入面，我對自己說千其唔好忘記依一刻，我唔想我既腦海隨著日子增長而對穎兒既事慢慢減少，至少比我記下穎兒既樣，將來十幾年後，廿幾三十年後，當提到穎兒時，我都可以記得佢既樣。

儀式完成後，之後既事都交比阿Ray同佢家人去處理，我地唔需要睇佢出殯同去睇佢火化，我地要做既野都已經做完了。
這樣，真係同穎兒正式告別了。

我地一班同學仔一齊離開時，都沉默著。

行左一段路後，我轉身望一望阿靜係邊，發覺我地人群之中少左幾個人，於是問:『阿靜佢地呢?』

大家你眼望我望，睇黎都唔知佢地係邊。

『頭先出黎個陣，阿靜同范威好似行開左。』
阿仁說。

『下?攪咩佢地?』

『唔知呀.....依家點呀?各自返屋企?』
阿仁說。

『其他人呢?返屋企?』
我說。

『我地約左人呀，我地要走啦。』

『嗯!咁下次再見吧。』

『喂!我地不如出去打波啦。』
突然阿靜既聲音突然出現。

我地視線全部轉向後面，只見范威同阿靜，而阿靜手上拎住一個籃球。

依個畫面，依個動作，就好似Lastday穎兒拎住籃球對住我地一樣。

『做咩有個波既?』
阿仁問。

『我記得之前你地Lastday同穎兒打過籃球!於是我就叫范威陪我去揀籃球，因為我唔熟應該買咩籃球岩你地打。
我地既然Lastday同穎兒打過籃球，今日我地都要打籃球向穎兒道別!』
阿靜微笑地說，接著就邊拍個籃球，但唔熟識籃球既佢，顯得雞手鴨腳，埸面有D好笑。

『嘩.....阿靜你....好有心思。』
阿仁說。

『仲企係到?前面有個球埸呀!我地去打啦!』
范威拎左阿靜個籃球就叫我地出發去。

其他同學都感動了，都紛紛跟住去。

『你地唔係話約左人咩?』
我問。

『唔理啦!穎兒梗要D!去啦!』

望住佢地身影，明明球埸距離離我地好近，行幾步就到，但班友仔仍然好青春咁跑上去，令我感覺好似返返去中學時期咁，大家動不動就跑，即興既情緒依舊，後生仔話做就做，根本唔需要照慮任何野。
Lastday個日，正當大家好無癮咁，準備返屋企時，穎兒突然出現話落去操埸打籃球，大家都係咁......

『穎兒?你唔係走左咩?』
眾人都好驚訝地問。

『一打鐘我就衝左落去體育室拎個籃球返黎啦，廢事比人搶左去!同埋今日lastday喎!咁樣完結既話，你班熱血男兒點會滿足呀?一齊落去玩啦。』
穎兒興奮地說。

『穎兒!!!我愛你!!!!喂!!!我地拎埋書包落去球埸啦!!』
阿仁講完，即刻收恰書包。

『接住!』
穎兒拋個籃球比我。
我接過後，就行近穎兒到。

『仲以為你走左。』
我說。

『我走架啦，不過……過埋今日啦。
哈哈!我打波好渣架，你唔好笑我呀!』

『嗯!一定唔會笑你，至多.....串你!』

『喂呀!!死人阿明!』

『仲講!!落去啦!!喂!!大家!!出去啦!!』
各人保持住一個興奮既心情，拎住書包由六樓衝落去操埸。

一路衝落去既時侯，大家不斷閃避人群，雖然過程好驚險，仲差D趺倒，但我地都好開心，好好笑。
大家平時係學校都扮乖乖仔女都扮到夠，今日就比我地趁Lastday好好放縱一下。
一路跑時，學校既同學仔都見到我地咁，都以一個葡萄既目光望住我地，就好似同我講”頂……我都好想好似你地咁玩呀!”。

『企係到諗緊咩呀?行啦!大少!』
阿靜說。

『嗯!』
我微笑回應。

來到球埸，范威正想開波時，我突然諗到一樣野，就大叫:『等陣等陣!』

『點呀你!』
阿仁問。

我係銀包到拎出一張穎兒既學生相出黎，再行去籃球框到慢慢撐起張相:『拿!穎兒真係同我地一齊打波架!』

『死仔!你收埋穎兒張相做咩呀?』
阿仁笑說。

『咩呀!你地每一個人既相我都有收埋!你地無儲學生相既習慣咩?將來你地死左我可以揀張靚既比你地屋企人做車頭相!』
我笑說。

『你食屎啦!你死我都未死呀!』

『咪講啦!開波!嗚呀!』
范威除低掉西裝褸，好型咁掉埋一邊，而我地成班男仔見到咁，都好型好一致咁，一齊除低件西裝褸掉埋一邊。

女仔見到我地咁，都扮出一副嘔心既樣:『點呀你班男仔?』

『開波!!!!!!!!!!!!』
范威一聲令下，我地就開始玩樂了。

今日天氣好好，我不時都望向籃球框下既穎兒，彷彿穎兒好開心咁，睇住我地打波。

我不自覺地，我慢慢說:『再見啦，穎兒。』
去到三月份既日子，要上既堂都已經上哂，要做既功課都已經做哂，剩落黎既日子就係考試季節，對我黎講，我期待左依個時間好耐，因為我唔再需要上堂，唔再需要面對無朋友既日子，不知不覺間，以前由鐘意返學玩下，見下朋友，我地日日都會諗到野去玩，每一日起身都會好想快D返學。

但依一刻，我已經完全唔想返學，當人地望住我既時侯，我會係到諗:『佢係咪諗緊民主牆件事呢?佢係咪鄙視緊我呢?』

基於依個猜測同不安，令我完全唔想返學面對人，好想摺埋自己算數。

由於考試時間表出左，所以依段時間就好似考AL咁，叫做Studyleave，唔洗上堂，可以比大家溫書。
而我可以有藉口摺埋自己係圖書館，繼續過返一個人既生活。
丫，唔係，今次唔係過一個人既生活，而係有一個人陪我，佢就係范威。

『嘩.....嘩.....嘩.....中大真係好大呀!』
范威邊行邊說。




『唔好好似D大鄉里出城咁啦，你都加油考好個AL!我係中大等你架!』
我說。
因為我見范威自己一個都係屈埋自修室，於是我就想帶佢黎中大一齊溫書，一來如果佢有學習上既問題，我都可以即時解答，幫佢考好個AL，二來比佢係中大溫書，個種衝勁同讀書心態應該更加強烈，因為身在大學溫書，個心一定更想讀大學。

『不過呢......
中大既女仔好似麻麻地咁。』

『點呀，有咩見解呀?』

『拿拿拿!雖則我唔係對其他大學咁熟，但係都對其他大學既女仔質素都有少少心得。』
范威自豪地說。

『講黎聽下!』




『拿!中大既女仔不嬲都係老老土土咁，無謂衣著上，性格上都比較純樸之中帶點老土，你知啦!讀得書既女仔都係麻麻地，衣著都唔係咁識打扮!』

『哈!係咩，我覺得無咩特別。
咁其他大學呢?』

『城大同理大就係最Top既!D女仔好野性，又識打扮，冬天著衫配搭好正，熱天熱褲短裙都殺死得人，仲要MK得黎又唔會太俗，非常吸引!』

范威再說:『港大既女仔比較有氣質，雖然好多讀書勁既女仔，但比中大更有自知自明，會試下打扮自己，屬於知識型又有少少氣質。
不過整體質素都係普通。』

『咁浸大呢?』




『浸大係耶撚學校，女仔想野性都難，加上浸大規模似中學，所以D女仔打扮同性格上都係純樸，唔同中大既係，純樸得黎又唔係老土，有返D港式味道。
而嶺南就無咩特別。』

『科大呢?』

『科大係和尚學校，有女既咩?』
范威帶點諷刺味道，大概科大既課目比較男性化，想搵個無J既人睇下都無。

『哈哈，你對大學咁熟，你真係要加油入黎!拿!比張證你。』
我預先問左Roommate阿傑借左學生證比范威入黎。

范威接過證後，說:『喂!仲有冇人一齊溫呀?識下你DFD都好丫!』

范威一句說話有點一針剌落我心入面:『丫.....溫書就專心D啦!叫咁多人做咩。』
事實上，我都無咩朋友可以叫，我都唔想比范威知道我既情況。

我同范威係圖書館入面搵左個位就坐係到靜靜咁溫書。

今日溫書情緒都唔錯，加上有一個相熟朋友係格離，令我心情既不安感覺慢慢減退。
溫到咁上下時侯，就去左廁所。
行去既中途見到寶兒佢地。
組員見到我後，揮揮手。




我見一埸組員關係，加上寶兒又係到，就行埋去問侯一下。

『阿明!你又係到溫書呀?你坐邊到呀?』
組員說。

『我坐係水機格離，同我朋友一齊溫緊。』

『我地依到有兩個位呀，不如坐埋一齊溫丫!大家交流一下。』

『丫.....』

我望一望寶兒個樣，見佢好似無咩所謂，組員又想我地坐係到，於是就答應左佢，就返埋位叫范威搬位。

『喂!你做咩成日叫佢痴埋我地到呀?』
寶兒見我走左之後，就同佢既組員講。

『你做咁咁討厭佢呀?佢上次唔係幫過你咩，大家一齊溫書唔好咩!』





『總之我就係討厭佢!你呀!唔好成日借D意叫佢埋黎，你係咪好Dry呀!』

『哈哈!我地Dry呀?咁你依個寶兒大小姐又唔Dry咩?話唔定阿明係你真命天子呢!』

『廢事同你講!拿!係溫書先好呀!唔好傾計呀!』
說罷，寶兒見我返黎就無再出聲，專心溫書。

我同范威坐埋落去之後，可能大家都唔係咁熟既關係，大家都好客客氣氣，真係可以專心溫書，大家都靜靜地溫書，遇到問題時，先細細聲問大家。
感覺比我想像中唔錯。
我相信其他人都有咁既諗法。


天色晚了，步出圖書館後，感覺好似早出晚歸咁，不知不覺間已經溫左成日。
大家都滿意今日既進度。

『阿明!返屋企?』
范威問。

『我返Hall!你返屋企先吧!』





『OK!』

其他組員見范威走左就好驚奇，就問我:『你地唔一齊食飯?』

我再望一望寶兒個樣，佢好似唔多願意，畢竟佢本來就唔係咁鐘意我，我就推左佢地。
見佢地去左食飯，姐係代表寶兒唔會出現係地盤個到，我就不知覺咁去左地盤，睇下寶兒有冇留言比我。

上次寶兒留言比我，問我係邊個，仲表明佢最近好討厭一個人，好明顯個個人就係我。

去到地盤後，見到道牆真係有寶兒既留言"我無興趣去了解佢個人係點，只係想佢遠離我遠D!』

之後再加多一句"好呀!我買左幾張Memo紙係到，我地一齊用呀=]"

牆下真係放左一疊Memo紙，我笑了。
於是我地既留言關係就開始左，我從來未試過咁樣同人玩過，覺得好新鮮，感覺上好浪漫，同埋有點似筆友。
係現實上，寶兒唔鐘意我，但係依道牆上，我同寶兒正正交流著，互數大家心聲。

第二日





我打比范威叫佢返黎中大溫書，但佢好似都係想留返係自修室，因為佢好似怕左中大個條長命斜又唔想坐車過黎，就推左我。
我都唔想逼佢，就自己一個去溫。

好早就到左圖書館，見到琴晚我地坐既位，只有寶兒一個。
當我見到佢時侯，正想踏前一步行埋去，但一諗到寶兒可能都唔想見到我，於是暗嘆一下，就去第二到溫，一個距離遠，但可以睇到寶兒既位置。

一路溫書一路望住寶兒，見到佢溫書既樣真係同平時唔同，一副專心望住Notes既樣，不自覺地散發出一股吸引，仲不時係到咬住支筆係到諗野，彷彿就好似一個活生生既寶兒直播係我面前，令我一直望住佢。

當見到佢狂打喊路時，就知佢好眼訓。

當見到佢眼眉那埋一舊時，就知佢唔係好明Notes講緊咩。

佢既一舉一動我就留意住，令我覺得好有趣。
見到佢眼訓，我腦海就閃出一個念頭，於是去左Canteen買左罐咖啡，再用Memo紙貼上一句"精靈支持你!愛心咖啡送上"，成件事都好浪漫，完全滿足我所諗既心思，我唔知依D行為係唔係追寶兒，但我只係想試下唔同既野，去睇下寶兒既反應，為我生活平淡之中帶來少少變化。

返到去後，一直等緊寶兒既廁所時間，一見佢離開個位去廁所，我就即刻上前放低罐咖啡走人，再坐返埋位係遠處留意佢。
個心唔知點解好開心，同時好期待寶兒既反應。

過左一陣，寶兒返黎見到罐咖啡係到，就覺得好驚奇，仲係到周圍望，依個反應令我感到好笑。

寶兒見到張Memo紙時，不自覺地微笑了，再將Memo紙拎走，偷偷地開罐咖啡黎飲，個樣非常Sweet!

我係遠處見到寶兒依個Sweet樣，連我都Sweet埋，大概女仔就係鐘意依種心意，雖然有點似電視劇劇情，有點不太現實，而且仲好老套，但當件事殺到埋身，自己竟成為劇中既女主角，都會不自覺去享受，去演繹故事中的主角般，開心Sweet。

溫書期間，寶兒時不時都拎我張Memo紙出黎望，佢個腦一定係到幻想緊我係咩人，點解可以一直係佢身邊，唔通真係精靈?

咦.....仆街啦!佢會唔會當我係痴漢黎?其實只要佢將件事慢慢從另一個角度去睇，就會變得好核突好變態，一個"痴漢"發現佢既牆上留言，仲會買咖啡比佢，就好似有個變態佬一直跟住佢一樣，屌!到時精靈變痴漢，真係唔方唔Sweet。

但係見到佢個樣咁Sweet，我估佢應該都受落吧?!

到左中午，組員們都到左，仲Whatsapp我，問我一唔一齊溫，我先過去同佢地一齊坐。
我仲扮哂野問寶兒:『依隻咖啡好唔好飲?同埋有冇效架?』

寶兒:『想試咪自己買黎試下囉!』

『哦.....知唔知幾多錢?』
我故意問佢依條問題，因為罐咖啡唔係佢買，佢唔會知個價錢。

寶兒猶豫左一陣，有點難為情地，後來又好巴渣咁講:『你自己買個陣咪知囉!』

『哈哈!OKOK!』
見到寶兒有點嬲，我反而覺得很快樂。

如是者，我每一個早上，我都會買咖啡比寶兒，趁佢離開座位時我都會即刻放低罐野，有時侯我怕寶兒突登裝我，我就確認佢入左廁所我再狗衝去座位先放低，免得比佢發現我。

"多謝你每一日都送咖啡比我喎!我再咁飲法，我既身體遲早比你整壞啦!不過.....真係多謝你=]"

我企係牆上，望住寶兒既留言，寶兒份人真係丫.....明明自己係好鐘意，但把口就成日帶點諷刺，總係唔會Show佢女性化既一面，但依樣對人惡死，但內裡存有女人應有既溫柔，反而更吸引我，因為我好想成為一個可以享受佢既溫柔既男人。

其實香港好多女仔都係咁，對人惡到死，但對住自己鐘意既人，就好似一隻被人馴服左小綿羊一樣，聽教聽話。
唔怪得有一句說話係"男人不壞，女人唔愛"，大概女仔喜歡向難度挑戰，好想馴服這個"壞男人"，將依個壞男人馴服成一個聽佢話既人，個種滿足感對女人黎講係非常之大。
所以做好男人係一件好慘既事，因為女人好難係依種男人身上搵到滿足感，中規中舉既男人，生活平淡單調，反而壞男人把口真係淋死女，又成日出街玩，出街浦，每一日既生活都係到變化，令到女人好受落，跟住依個壞男人唔愁苦悶。

"精靈一直守護住你，又點會令你身體變差呢!"

寫上Memo紙後，貼上就離開了。

當我準備返Hall時，比我係中途見到阿言，於是我就叫住佢:『阿言!』

阿言轉身見到我:『咁岩既?』

『岩岩溫完書，你呢?』

『我都係喎!你係邊到溫呀?下次一齊啦!』

『我係圖書館，我同寶兒佢地一齊溫!可以一齊既!我諗佢地都唔會介意。』

『丫....寶兒....』

阿言似乎有野想講。

『做咩?聽到寶兒個名就咁既樣。』

『無呀!邊有!』

『快D講!係咪有野先!』
阿言既表情挑起我心入面既好奇心，好想知做咩事。

阿言望一望手錶，然後說:『都夜啦，去Canteen邊食邊講!』

『好呀!』
後來我同阿言就去左食飯，已經好耐無同佢單獨食飯了，剛好比我同佢聚一聚舊。

當我地食緊時，阿言似乎無意欲提我岩岩問既問題，我就問:『咪扮野呀!頭先條問題你仲未答我呀!』

『你話寶兒?』

『係呀扮野!』

『無呀.....只係覺得佢幾吸引我。』
阿言怕怕羞羞咁講。

當我聽到阿言咁樣講，個心突然有一陣似痛非痛既感覺，聽到阿言對寶兒有興趣時，內心突然有一種唔開心既感覺，覺得好似比人搶走左野咁，而且我意識到阿言既出現將會影響到我同寶兒之間既關係。

『下.....但我好似未見過你同佢傾過計既?你地識架?』
我想攪清楚大家既關係。

『大家都係同學，梗係識，之前做PROJECT一齊做過，但唔係好熟囉!佢份人好Cool!但幾吸引我!』

『你唔係之前同我講過...你鐘意讀浸會個個女仔咩?』

『嘩......
N年前既事，我同個個女仔無咩聯絡了，我諗我地既關係已經完結左。』

『哦......』

『阿明......
有時侯，我真係覺得幾寂寞，真係好想識返個女朋友。』
阿言似乎想講出心事。

『嗯......』

我唔知點回應好，我都講唔出口其實我都同你諗法一樣，唯有一直飲住杯可樂。

『但係你都知道......
係大學入面.....好既女仔都比人Mark左，得返D.....唉!寶兒比我感覺真係幾好.....最重要係佢仲係單身，姐係我仲有機會去識佢，去追佢。』

『咁又係.....好既女仔都已經有男朋友.....』

我個心第一時間就諗起阿雪，同阿靜。

『你望下後面。』

我就轉身望下後面，只係見到兩個中學生男女係到溫緊書，大概放左學黎中大溫書吧?

『做咩?個學生妹好正?』
我問。

『唔係呀!佢地擺明就係情侶啦!』

『咁.....又點?』

『中學時侯，著住校服拍拖既感覺呀!你試過未?』

阿言依句說話令我有種想法，究竟著校服拍拖既感覺係點呢?中學時期既愛情一直比我感覺似係小朋友玩泥沙一樣，唔會認真，唔會長久，但個經歷就非純真，大家都係對愛情一無所知，大家對拍拖既熟手程度都唔高，樣樣野都好新鮮.....

又令我諗起前幾日坐火車個陣，見到一對小情侶，年紀輕輕，應該得中三既歲數，但兩個人拎住本地圖，係到傾下來近拍拖去邊到，企係身旁既我不其然係到聽佢地對話，大概聽到佢地好多地方都想去，去下科學館，去下塔門，從佢地對話之中可以感到佢地既期待，好想同另一伴去自己鐘意既地方,去體驗同發掘未知既"世界"。

當對方話"去唔去XXXX"，之後對方回應就好興奮"好呀好呀!幾時去呀!"

而唔係大人拍拖一樣，去睇戲飲野食飯落Bar......
心態已經唔再純真，往往以"性"既角度出發，同你一齊就想同你上床，拍拖行街已經係例行公事，仲會覺得好悶，好煩。
大熱天時仲要出街，留係屋企開冷氣扑野仲爽。
當提出去一個地方時，總會推說好多藉口出黎拒絕，大人既拍拖就變得機械式，每個人既拍拖模式漸漸變成一樣，變成一個只係想有個人係身邊陪住，有個寄托就夠。

『我未試過......』

我坦白地答。

『有人話中學時期未著過校服拍拖係一件遺憾事......
唉!』

『屌你咁講.....攪到我依家無遺憾都變成有遺憾!』

『過左既野想改變都唔得，依家可以做既，就係依家去努力!』
從阿言既口吻之中，同佢本來我認識既阿言有點出入。
因為本來有少少內向既佢，毒毒地既性格，竟然話會努力追女仔。
仲要係寶兒依D咁高難度既女仔......
睇得出，阿言真係受不住寂寞，要跳出自己以往既框框，試下去追女仔。

作為佢既朋友，我見到佢咁樣真係好開心，但唯一令我唔開心既係.....佢既對像係我依家所追既對像.....咦?所追既對像?姐係我打從心底，都覺得自己係追緊寶兒嗎?

『所以你要撐我!依家得返寶兒依個女仔可以追....而且又同我係識得。』

『嗯.....好呀!我.....實撐你，一定。』

『咪住先......
你會唔會都對寶兒有興趣?不過唔會啦.....之前都聽你講話追緊另一個女仔。』

『嗯.....傻啦，我同寶兒無野，加上佢都不嬲唔鐘意我，所以我同佢無可能，你放心。
同埋....係呀....我追緊另一個女仔。』
為左阿言，我違背自己既心，講出幾個大話去令阿言放心去追。

『咁你地聽日幾時開始溫書?』

本來我想答"朝早寶兒會好早黎到先，到時你買罐咖啡比佢，佢應該好buy你!"

但內心個種邪念將我依句說話收埋，之後說:『中午!中午先開始!到時再Call你!』
始終，我個心都唔係咁全心全意撐阿言，唉......
我都唔知，我都唔知自己想點。

『係呢，你追個個女仔點?有咩進展?』

『無咩特別，都係咁樣.....』

『我地都要加油!既然中學都開始唔到，我地就要大學到努力!我諗清楚!我唔想好似以前咁!』
再一次，看到阿言個種決心，看來佢對寶兒依一戰抱住必死既決心。

『嗯!我地都加油!』

食完飯後，就拜別左阿言，望住阿言既背影，有種說不出的感覺，同時間，有D後悔同阿言食依餐飯。

返到Hall後，一直都訓唔著，依一晚，每當我諗起寶兒時侯，我就諗阿言，腦海不知不覺間將佢地聯繫住，唉!劉啟明.....

你前世係咪做錯好多事，點解你對每個女仔都有興趣時都會有阻滯。
,

『阿明!聽日要比賽喎!記得帶衫黎!』
我Rommmate阿傑突然轉身講。

『丫.....哦!OK!』
聽到話要比賽，我又諗起上次我去到都係得個"企"字，連出賽既機會都無，仲叫我去做咩呢?但我又唔係好識拒絕佢，加上佢又真係寫左我個名入個TEAM，唯有去睇下比賽算。

到左聽日。

我如常坐係平時坐既位，係遠處望住寶兒，我開始將寶兒慢慢放入我既生活既一部份，我係到諗，如果有朝一日，阿言真係同左寶兒一齊，又或者寶兒同左第二個男仔一齊，咁樣.....我會唔會重覆阿龍同阿雪既情況呢?我會唔會因為咁而又再傷心又再消沉呢?

定係......
趁寶兒仲未係我心目中佔有重要地位時，我係咪應該要放棄?

當我係諗緊野既時侯，寶兒又離開左座位，應該去又去廁所。
我望住手上一早準備既咖啡，如果要放棄，依一刻就要做既.....就係唔再送咖啡比佢，之後唔再出現係地盤，唔再出現係寶兒面前，盡量將我對寶兒個種情，慢慢收返佢.....

但係.....我仍然情不自禁咁，企起身.....慢慢....慢慢行去寶兒既座位到，放低罐咖啡。

始終，我都敵唔過自己心魔，對唔住，阿言。

係遠處見到寶兒拎起罐咖啡，已經唔再有驚奇既樣出現，好似一切都變得理所當然，只係甜絲絲咁慢慢享用我罐咖啡。
依個情景，令我有點安慰。

中午後，我叫左阿言黎左，由於大家都係讀同一科，所以阿言同佢地已經認識左。

溫書期間，我留意到阿言好怕羞，唔多出聲，估唔到一見到寶兒坐係身旁，阿言個種"毒毒地"既性格又再現形。
但見到咁既情況，我反而有種暗爽既感覺，咁樣既表現，寶兒點會睇得上你?
相反地，我同寶兒暗地裡卻擁有一段鮮為人知既關係。

『阿言!平時你有咩做架?』

突然間，寶兒開口出聲問阿言，都令在埸既我地都醒神左，因為大家都唔想一直咁樣沉悶地溫書，見有人肯出聲講下關於生活既野而唔係讀書既野，我地都好期待加入依個傾計團。

但係我有點不安，點解寶兒突然會問阿言?係佢對阿言有興趣?

阿言有點驚訝，比唔切反應，於是慢慢地說:『我.....平時都無咩野做，上下網，打下機咁。』

當阿言咁樣講既時侯，我心有點歡喜，我心諗:『點可以咁樣答架!梗係唔好將自己毒撚既生活講出黎啦!』

但寶兒既反應比我想像中有點不同，佢仲追問:『我都係呀!平時都無咩野做，咁你有冇煲劇架?』

『有呀，我鐘意睇D日劇......』

『我都鐘意睇呀!你最近追緊咩?』
寶兒好興奮地說。

『我唔鐘意慢慢追.....通常套劇完左我先一次過睇，依家睇緊求婚大作戰!』

『我都係呀!超感人囉!』

組員突然說:『死囉!兩個劇迷痴埋左齊，有排傾。』

我再望一望阿言個樣，佢個怕怕羞羞既樣，面對住自己心愛既人，內心一定好緊張，但內心卻為寶兒對佢有興趣的一份心感到歡喜，我從來未見過阿言咁既樣，阿言一直比我感覺好毒，成日都上高登，講野都一舊舊咁，又怕羞內向，但心地卻好好，仲好撐我，突然間覺得係咪應該幫一幫阿言呢?令佢開心同寶兒一齊相處，而唔係我呢?

晚上，佢地去食晚飯，叫埋我地，但我記得今晚要踢比賽，所以推左佢。
阿言知道我唔得，都唔想同佢地食飯，但阿言見到岩岩同寶兒有D進展，又好想跟埋去，但基於自己唔擅長講野，加上性格問題，心底係極度不願意去。

『你真係唔去得?』
阿言拉埋我一邊問。

『唔得啦，你睇下我，連衫褲鞋都帶埋!我依家要去啦!』
雖然我係無出埸既機會，但我知道阿言無左我一定唔敢去，我心底又唔想阿言去.....所以用比賽藉口推左阿言。

阿言望一望寶兒，個心有點失望，好似有點嬲自己個種性格。
我見到阿言個樣時，又有點為佢感到可憐，但我仍然決定去比賽。

寶兒見我地傾左咁耐，就行埋黎講:『點呀?男人老狗食餐飯都要諗咁耐，婆婆媽媽咁!去就去!唔去就唔去!』

一聽到寶兒話男人老狗婆婆媽媽咁，我就好快答:『我唔去啦。
我要去踢比賽。』

寶兒就將視線轉移向阿言身上，而阿言面對住寶兒，又聽到寶兒岩岩咁樣講，竟然答左一句:『OK!我去。』

『Good!我地行啦!好肚餓呀!』
之後寶兒就帶阿言同班組員離開。

面對住佢地背影，突然有種酸溜溜既感覺，聽到阿言竟然應約，我諗佢自己都唔相信.....從依件事睇得出，阿言因為寶兒既出現，慢慢開始改變自己。
我應該為阿言開心，定係......
?

去到球埸，一如所料，正選陣容唔到我黎，其他人見到我既時侯都打聲招呼就算，都無咩點理我，我就靜靜地坐埋埸邊睇，個心一直諗住同寶兒食緊飯既阿言究竟點呢?佢地就開開心心食飯，我就On99係到睇波，仲同人講比賽.....其實自己黎到只係睇波......

最後比賽結果，我地嬴二比零，又晉身上去。

『阿明!Sorry呀!好似叫你黎坐咁。』
阿傑邊飲水邊說。

『傻啦，你地本來都夠人，你叫我都係想做後備穩陣下姐!我明既!』

『始終出唔出賽唔係我話事，Sorry!』
似乎阿傑對我既處境感到同情，因為係佢叫我參加，但又冷落左我，令佢感到唔好意思。

『得啦!大家識左咁耐!明既!咁我走啦!』
我拍一拍佢膊頭說，接著我就執野離開先。

電話Whatsapp響起，原來係阿言

阿言:
踢完?

阿明:
YA

阿言:
唉

阿明:
做咩?

阿言:
我愈黎愈覺得自己襯唔起佢.....

阿明:
點解咁講?

阿言:
唉你係邊?

阿明:
仲係中大，你係我HALL樓下等

阿言:
OK...

收起電話後，頭先食飯似乎對阿言好大打擊，見到阿言咁灰，我都唔忍心見到佢咁，於是就行快兩步睇下佢發生咩事。

返到Hall樓下，阿言見到我一身裝扮同岩岩完全無分別時侯，不禁問一句:『你唔係去踢波咩?做咩好似無咩汗咁....』

我講唔出口我根本無踢到，所以求其諗個原因耍走佢:『今日猜輸左，變左守龍。』

『你點呀?食完餐飯就灰哂咁。』
我靜靜地坐係到，望住天空，晚風吹來，其實幾舒服。

『對住寶兒我真係啞哂咁，我未試過咁近距離對住佢，覺得佢真係幾靚女.....我再望下自己，真係覺得好樣衰，我錢又唔多，讀書又唔係勁，樣更加.....我真係諗唔到寶兒會鐘意我囉。』
阿言好灰地說，一個男仔肯認自己樣衰係一件好難既事，係網上話自己樣衰毒撚都唔會介意，因為無人知你係邊個，但阿言係我面前咁樣話自己，我諗佢係我面前可以做返自己，信任我先將依D心底話講出黎。

『咁.....唔係個個女仔都睇樣架嘛?!寶兒唔係依D咁既人。』
我唔係好識安慰人，但我都盡我所能安慰一下阿言。

『係又點?唔好同我講睇內在美，你無一個外在吸引到佢留意你，對方點會睇到我既內在美?』

『我見寶兒對你都無咩抗拒，仲成日聊你傾計，關係係慢慢建立，唔急得，你咪慢慢同佢相處一下睇下點先囉，開始左唔夠一日就覺得自己衰梗，你琴晚既自信去左邊?你琴晚個種決心去左邊?』

『唉!我唔知.....』

『琴晚你對眼真係有團火，你唔係話寶兒係最後一個算係有機會咩?你唔係唔想好似中學咁後悔咩?點解唔洗一日就謝哂?』

『可能我得把口啦.....始終性格問題，唉。』

睇黎阿言真係無哂自信，我真係唔明，短短既一次相處時間就足以打沉左阿言?當阿言未同寶兒熟既時侯，阿言都覺得自己可以追寶兒，內心一定盤算左好多計劃去接觸寶兒，決心好大，自信好高，但接觸過寶兒後，就覺得配唔起佢，覺得對方無可能鐘意佢.....點解咁快可以打沉哂。

『唉，聽日我唔黎啦!』
阿言意思係唔想一齊溫書。

『如果你想放棄既，想之後既大學生活都係得自己一個人既，你就唔好黎。』
我認真地說。

阿言望一望我，可能覺得我依句說話有點直接，但事實又係咁，令佢內心有點矛盾。

『點都好，都係個句，關係係要慢慢一步一步咁建立，你不如比少少時間大家相處下吧，或者你地相處個陣發覺寶兒唔係你杯茶呢。』

『嗯......』

『夜啦，你仲唔返去就無車!聽日見吧。』
我試下打圓埸。

『好啦，唉!聽日見。』
阿言起身就離去，心情仍然低落。

我見到佢咁都不禁暗嘆一下，實在唔忍心睇到阿言咁既樣，但我既內心仍然放唔低寶兒。

如事者，過去一個月，我同寶兒之間既關係係現實上無咩增長，但係係道牆上面，我地關係卻好好多，道牆既Memo紙貼成道牆，我地愈傾愈多，大家每一日都好期待大家講既野，分享心事。
而溫書團我地都繼續維持咁既關係，只係阿言有時唔會黎，佢既情緒都開始低落，成日有意無意咁表達自己都係無用，做既野都係哂氣，即使我叫佢加油，關心一下寶兒，傾多DWhatsapp，但阿言一一拒絕，因為佢覺得依種行為似狗公，一識寶兒就咁樣做，唔想寶兒討厭佢。
我聽到咁，特別係狗公依個字，都感到無可奈何。

"精靈，下星期我生日，你會出現嗎?"

見到依個留言，有點驚訝，覺得寶兒應該都中左毒，依賴左依段"感情關係"，恨不多想即刻見到我，一個每日送咖啡比佢，一個默默守護佢，一個同佢分享心事既人，好想見下依位"精靈"，更加希望可以同佢一齊。

本來我應該開心，但又有一陣不安感覺，如果寶兒知道精靈就係我，佢會點諗?佢一直都好討厭，覺得我對感情唔專一，覺得我學生會行為好討厭，總之一句"無好感"，但如果知道一直令佢幻想既人就係一個討厭既人，佢會點?

於是我溫書個陣，突登試一下寶兒反應，而當時阿言都係到。

當寶兒問阿言有咩劇岩推介時，我就加把口落去:『又傾劇....傾足成個月都仲係傾劇，你人生除左睇劇就無其他野咩?例如識下男仔啦?!』

寶兒即時答:『我識唔識男仔又關你咩事!』

『我擔心你咋!第時變剩女就唔好啦!』

『我就算變剩女都唔會揀你!你放心!』

『我唔好咩?其實我覺得自己幾好架!又細心!又識照顧人!對感情又專一!都算係好男人呀!』
我故意講得輕鬆，態度有點輕挑，廢事比佢地知我係到認真緊。

『嘔....如果你係依種人，我死左去算!因為你唔會囉!』

『如果我係呢?』

『無如果!Sorry!我揀阿言都唔揀你!你死心吧啦!』

『哈哈!阿言真係好!』
其實當我聽到"你死心吧啦"，內心有點刺痛。
但當佢講揀阿言都唔揀我時侯，我睇得出阿言有點歡喜，又令我有點唔應該有既安慰。

『佢梗係好!又乖!唔似你!』

『係既係既!咁你揀阿言!』

『哼!』
寶兒就轉頭對住阿言細細聲笑說:『講笑咋!哈哈!』

阿言都笑笑口回應。

見到咁既情況，我更加肯定寶兒係現實中，從來唔會將我列入考慮既List上面。

個日，我去到地盤道牆，見到道牆貼滿我同寶兒之間既回憶，不禁有點心灰，我再留言

"你唔會想見到我，我都唔會見你。
"

放低支筆，就離開了，或許我應該一心一意幫阿言，而無謂為自己鋪路。

離開地盤時，望一望個天空，依個月黎都夾係係寶兒同阿言之間，覺得有點累，同時間不斷為別人著想，而忘記左自己。
阿言口中所講既遺憾，都係我既遺憾，大學真係好多好女仔比人Mark左，即使女多男少關係下，但其實要拍拖對我地男仔都幾難，而且我又臭左朵......
.

但我都會寂寞，我都想拍拖，有時侯，我都想為自己作打算，而唔係為阿言。
我都唔想成個人生只有情情塔塔既事，我已經好累.....好累.....為左愛情，我攪到自己臭朵，為左愛情，攪到自己曾經人唔似人，鬼唔似鬼，仲要穎兒黎安慰我，雖然我明白到，情，除左愛情仲有友情，唔應該執著於愛情，但係.....我內心又做唔到，唔通機會放係面前都要放棄?至於友情.....我更加唔知道由邊一到開始重新建立，我既朋友圈子基本上消失左，同我有聯絡既朋友十隻手指都可以數得哂.....唉。

今晚應約踢波比賽，今埸係準決賽，只要嬴左就可以打入決賽，不過唔關我事，我去都係做觀眾，又要坐係埸邊到睇，所以都唔期望太多。

去到之後，照舊衫都唔換坐係到，今次對手都幾強，一路禁住我地黎砌，而且踢既節奏好急，快上快落，令到我隊既人都跑到索哂氣，一直捱打。
話哂準決賽，對手已經無之前咁流，睇黎我地會有危機。

一講危機就真係失波，而且仲要兵敗如山倒，上半埸踢成三比一，短短十五分鐘之內失三球波，大家都意識到"輸梗"，於是都無哂士氣咁坐埋一邊飲水等下半埸。

『你點呀?我覺得你地又唔需要咁急，係後面猜下波慢慢推上去仲好，你地下下一拎波就斬上去，但又控唔定，攪到將個波比返人，一直捱打。』
我對阿傑說。

『唉!我都唔知大家點，失左波就亂!』

『嗯.....算啦!都打到黎準決賽已經算唔錯啦!』

『喂....既然都輸，不如你上埸!』
阿傑說。

『下?』

『仲下?我同"大佬"講比你上埸踢!』
之後阿傑就拉埋我去同"大佬"講:『可能係最後一埸，不如比阿明落埸踢下仲好。』

大佬同班球員見到我後，都覺得成日叫我黎睇波都唔係好意思，見形勢都無得打，輸左就拜拜，就比我落埸踢下半埸過下腳癮算。

我聽到依個消息之後，即時覺得好興奮，仲好快咁換衫換鞋準備出埸。

『係呢!咁你踢開咩位?』

『我踢開中埸中!』

『咁好啦!咁你踢中埸!』

『OK!』

當我踏入球埸時侯，突然覺得內心有股衝勁湧上黎，我終於.....我終於可以著上波衫，著上波Boot踏入球埸比賽，由於係準決賽關係，黎觀戰既人數都有唔少，都有三十幾人，我個Hall既人都黎支持我地，我覺得所有既目光都集中係我地身上，我要好好踢好依埸比賽。

下半埸開始時，隊友仍然踢得好急，我不斷示意交波比我，但隊友們就算見到我都唔肯傳波比我，反而一腳斬上去或者傳比其他人，個刻我先明白到，即使我落埸踢，佢地都唔當我係隊友。

所以我一直都只係跟住跑上跑落，波都未掂過。

既然隊友唔信我，我唯有自己搶波踢，於是我積極咁搶人地個波，之後搶到後，我自己直推上去，對方既人以為我傳比隊友，所以都無過黎Mark我，一直任我推落禁區線先知驚，幾條友衝黎我到搶波，就係個一刻，我左腳傳比格離個隊友，隊友接波後大腳射入個龍門到，龍門比唔到反應，就入左，比數變成三比二。

入波之後，埸邊即時有人大叫!入波隊友跑過黎講:『屌你交得靚呀!!!!!!!』

其他隊友都行埋黎大叫:『仲有三分鐘追!差一粒就追和啦!!!我地要加油呀!!』

之後每個人都走黎拍一拍我，個刻我雙眼有點眼濕濕，企係埸內，聽到身邊既人為我地大叫，個種氣氛好正，隊友開始信任我，當佢地拍一拍我既時侯，我好似將一直屈埋屈埋既委屈一拍而空，我要好好享受接落黎既三分鐘時間。

雞聲一響，比賽繼續，今次好明顯同岩岩唔到，隊友開始交波比我，想我造波，每當佢地交波比我時，就好似有把聲同我講咁"交比你啦!阿明"

我就覺得好有衝勁!於是一直推上去，我傳比大佬，大佬再傳比我，我再傳比隊友，不斷猜波上去，之後我見到有隊友係跑緊去前面，我就直線傳落去比佢，對方完全漏哂，隊友即時起腳射，射入左呀!!!!!!!三比三呀屌你老母!!!!!!!

『屌你阿明!!原來你咁撚勁既!!』
隊友即時攬住我，大家都好熱血，我個刻真係好感動，現埸氣氛更加強烈，但時間仲有一分鐘，對方一開波就狂攻我地，令我地好難招架，但我地都咬緊牙關，退守哂後防，盡力守住最後一分鐘，由於考慮雙方體力關係，所以唔會打加時賽，一完埸如果分唔到勝負就會射十二碼決勝負。

個一分鐘非常難頂，對方完全壓哂上黎，由於時間有限，對方不斷遠射，下下都Ban埋黎，射到我地呯呯聲，當我地一拎波時，就兩，三個人衝埋黎搶波，攪到我地失哂方寸，波都交失。

『唔好比佢地起腳呀!!!!!!!』
大佬大叫。

大家都跑到索哂氣，做哂人牆梗食波，對方都踢到燥底，不斷大叫:『射啦仆街!咪撚比佢停呀!』

我都情不自禁大叫:『我地要守住呀!!!』

但唔洗一秒，我就後悔我講左依句，覺得我好柒，我諗應該無人回應我，自己一個人係到大叫係一件好柒既事，但點知.....

成班隊友一齊大叫:『係!!!』

我聽到之後呆左幾秒，雙眼即時感覺到有D眼淚滲出黎，我一直響往球埸上既熱血就係想咁，估唔到佢地肯接受我，和應我，真真正正視我為隊友，埸邊住Hall既人，雖然同佢地交情唔深，但都肯叫我名加油!阿傑更加係埸邊叫得仲勁:『加油呀!!!!!!!!!守住呀!!!!!!!』

突然間我心入面個種委屈一下子發出黎，不禁大叫:『嗚呀!!!!!!』
就殺上去搶波。
『咇.....咇....咇!!!!!』
球證雞聲一響，依個雞聲我地等左好耐，明明係一分鐘時間，但感覺好似好耐咁，終於....終於聽到球證既雞聲。

比賽結束，我地最終守得住三比三既戰果，球證就拉埋我地係一邊，放低個波係十二碼位置，話就話射十二碼，其實7人埸個個係九碼點黎，姐係龍門仲難救過十二碼，幾乎係睇運氣。

『邊個去射先?』
大佬問。

『阿明啦!阿明好撚勁!』
隊友說。

『下.....我?』




『係呀!你去射第一個啦!你射失左都無人怪你!加油!』

『嗯!』
我正當轉身行上去時，大佬走黎拍一拍我:『加油!』

個波係我面前，現埸氣氛沉靜哂，大家都好緊張，我就更加唔可以射失。

我吸一吸口氣，慢慢舒出黎，定一定神就一腳射埋去左邊，龍門捉錯路樸去右邊，第一球我就射入左!

我即刻大叫:『YES!!!!!!!!!!!!!』





埸邊都聽到好多掌聲，我行返去後面，靜靜地睇另一隊波射。
之後隊友叫我:『喂!阿明!過埋黎啦!』

原來佢地大家互相搭住大家膊頭，一齊係後面支持射波既隊友，我就行埋黎一齊搭埋!

『我地嬴左我決定CUTJ!!!!』
隊友大叫。

『我又CUT!』

『我都CUT!』





『我CUT完又CUT呀!!屌你!!』

『嬴左我自含呀屌你!』

大家都為左嬴波都出哂魔咒，務求得到幸運之神既捲戀，我都忍唔住玩埋一份:『嬴左我一個月唔打J!』

後來對方真係射失左，連龍都唔中!我地即刻大叫!由於玩即時死亡，只要我地射入!就可以即時勝出!而依球就係大佬踢!

『大佬!大佬!大佬!大佬!』
我地係咁大叫。

之後大佬轉身示意我地唔好嘈，我地即時收哂聲，吞一吞口水，靜靜睇住大佬射依一球。

大佬摸一摸個波，慢慢放低，望住個龍門，慢慢退後幾步，再助跑一腳射埋去!速度好撚快，龍門完全比唔到反應，我地就入左波!正式勝出依埸比賽!我地即時衝向大佬到，在埸既人都衝落球埸到攬住我地!我地既反應就好似嬴左英超咁，個個都好HIGH!個個都係到大叫咆哮!!埸面好正!

我地抱起左大佬，係咁彈佢上天，之後隊友大叫:『仲有阿明呀!Con佢去門柱!』





之後班人捉起我，將我推向龍門柱到磨，大家都玩得好HIGH!好興奮!我都唔介意佢地咁樣玩，依一刻大家都好開心，難以形容個種心情。

我企係球埸上，閉上眼，大大力吸一吸氣，過去半小時內簡直係我依年最開心最剌激既時間，係依到我得到隊友既信任，係依到我終於搵到我由邊到建立返我既朋友圈子，係依到我搵到....我既存在感。

『喂!阿明!過黎影相啦!』
有個女仔叫我。
望真D，原來住我Hall個層既女仔，佢地帶左相機為我地影相留念，我就行埋去影，留低真正既回憶。

比賽完左，我地去打邊爐慶祝我地入到決賽，大家都好開心叫哂啤酒啤啤佢!

『下次比阿明踢正選!有冇問題先!!』
隊友問。

『拿!我就好公道既!阿明咁有料!我實讓比佢踢!』
阿傑搭住我膊頭說。

『阿傑.....得咩?』
我感到有點驚訝，其實我已經好滿足，再出唔出埸既問題我已經唔再著緊。





『梗係得啦!有左你隊波好踢左好多!』

『嗯!我一定會盡力踢好佢!』

『好!!!大家啤啤佢!等決賽啦!!!』

大家都拎起支啤酒，大叫:『飲杯!!!!!』

*******************************************************************************

第二日

我去返地盤到睇下寶兒留左咩言比我，點知見到一張寫左Msn既Memo紙，再加左一句

"Add我傾，咁樣幾日一個留言，都唔知傾到幾時"





睇黎寶兒都好心急想同我有進一步既接觸，想知我係邊個，都想係佢黎近既生日會上面有"我"既出現，當我睇到佢留左Msn比我時侯，我係到諗，係咪應該繼續落去，眼看見我地關係慢慢一步一步有所發展，大家之間既距離慢慢一步一步走近，每當諗到依個位，我就諗起阿言，我好似背住阿言做好多野咁，突然有種內疚感覺，但係我又唔覺得有咩問題，我還我，寶兒還寶兒，阿言還阿言，大家無互相抵觸，我有我追，佢有佢追，只係差在大家未知大家有所行動咁解。

我整甩左張Memo紙後，拎返去圖書館，坐返原來既位置，打開Notebook，add左寶兒。
唔怪得寶兒今日都帶左Notebook黎，原來佢都靜侯緊同"精靈"既Msn對話。

寶兒:
你好呀XD

精靈:(我特登開個新既MSN去ADD佢，免得佢知我既身份)
你好

寶兒:
今日唔送咖啡黎既XD?

精靈:




廢事你成日飲咖啡，傷身呀!

寶兒:
哈哈!你唔係話會守護住我咩?我怕咩!

精靈:
可能係吧

寶兒:
喂喂!你好快D講!

精靈:
講咩?

寶兒:
你係邊個囉我生日會你黎唔黎呀?

精靈:
第一次見面就想我黎生日會?你唔怕咩?

寶兒:
有咩好怕?你咪又係一個讀緊中大既男仔，有咩怕唔怕，咁當然啦你可以早D出現比我見XD

精靈:
咁想見我做咩?

寶兒:
你唔想見到我咩?

精靈:
哈哈我日日都可以見到你

寶兒:
唔公平!點解你可以見到我我唔可以見到你?究竟你怕咩?

精靈:
信我當你見到我後，你會後悔

寶兒:
我唔會後悔

精靈:
有冇聽Eason首『大開眼界』

寶兒:
有....做咩?

精靈:
總之....你唔想見到我，其實咁樣落去咪幾好，點解要改變呢?

寶兒:
你隨隨便便就走左入我既生活......
有冇理過我感受?

精靈:
我......

寶兒:
隨隨便便走去地盤留言，隨隨便便每幾日留言同我對話，隨隨便便每朝早送我一罐咖啡，持續左咁耐.....你覺得我點諗?

精靈:
我唔知你想講D咩.....我只係想你明白，有人會比我更加對你好，更加珍惜你

寶兒:
咁點?

精靈:
咁你咪去多D留意身邊既人囉

寶兒:
咁你呢?我係咪唔可以留意你?

精靈:
你.....見到我，一定唔會鐘意我

寶兒:
做咩?你好樣衰咩?你唔見得人咩?咁我又可以見得人咩?我又好靚咩?

精靈:
不如算啦

寶兒:
算咩算!你地男人就係識得講算算算.....我同你講，就算我知道你係邊個，我都唔會改變我依家既諗法。
總之.....生日會你就要出現。
係咁。

之後寶兒就離左線，我再望向寶兒，見到佢好大力咁摺上手提電腦，再伏係張桌上面，係喊緊嗎?係依個情況可以睇得到.....寶兒真真正正依賴左我，而且仲對我有很多既幻想同期待，仲慘過玩網戀，因為網戀只可以開電腦先可以同人接觸，依家我係實實在在出現係寶兒身邊，每日既留言，每日既咖啡，每日既浪漫手法，令到寶兒非常受落，已經對我有種唔應該有既愛意，愛情係盲目，連一個未見過既人，都可以咁大膽講"就算我知道你係邊個，我都唔會改變我依家既諗法。
"

大概寶兒認為我唔係D咩壞人，網戀黎講，對方可以係唔同身份，自自然然有左唔少憂慮同危險，但既然可以自出自入圖書館，應該都係中大學生，我諗佢唔會諗我係地盤佬吧?

中午時，我地一齊溫書。

見到寶兒雙眼紅腫，擺明就喊過黎，但我地都無咩點出聲，但組員們就出聲提依件事

"個個咩鬼精靈，成日收收埋埋做咩姐!佢估佢真係精靈咩"

我扮哂傻仔問:『咩精靈?』

『哦.....一路同寶兒玩既人，佢話自己係精靈!其實就係讀緊中大既人!』
組員答。

『喂.....做咩同佢地講姐!』
寶兒睇黎唔想有其他人知，大概佢覺得我地男仔知道件事一定會笑佢白痴。

『無所謂啦!多個人知多個意見呀嘛!唔講都講左啦!喂!阿明!條友唔想比寶兒見到，你覺得點解呢?』

『咁一個人唔想比佢見到.....有好多原因既，可能....可能怕寶兒嫌棄佢呢!』
我突登講嫌棄依個主題。

點知寶兒反應好大，即時回應:『我唔會囉!我更加唔係個種睇樣既人!』

依個說話，令到阿言有種安心既感覺，但同時間令到阿言好憂慮，因為佢岩岩知道佢有個對手叫"精靈"，而且仲令到寶兒咁依戀依個人，令到阿言有點心酸。
阿言心諗，寶兒原來又比人Mark左。

但我唔可以只掛住阿言既野，我都要為自己著想，於是我就講:『OK!你唔睇樣!但如果個個人係一D你好討厭既人!你又會唔會咁諗先?』

『我相信同識分邊個係好邊個係壞，我相信我地一定對佢有所誤會先覺得佢討厭。』

我心諗:『即係話......
如果係我既話，你都會接受我吧?』

『咳..咳...依到好凍，我出去透透氣先!』
阿言突然間說。

寶兒即刻關心地問:『我有帶件外套，你要唔要?』

阿言揮下手說:『唔洗了......』

說罷就走左出去。

我望住佢離去，大概知道佢因咩事而失落，雖然唔想見到咁樣，但......
我實在唔知點樣做。

夜晚，返到Hall後，正當想入房時，突然有人叫停我:『喂!!阿明!今晚一齊食啦!!』

我轉頭望，見到Commonroom即刻有幾個人問:『邊個返左黎?』

之後伸個頭出黎望，當佢地見到我後就笑哂口咁講:『喂!我地準備打邊爐呀!一齊黎啦!』

『丫.....好呀!』

住左咁耐Hall，從來都無咩點接觸過Hall既人，今日都算係第一次同佢地成班人一齊打邊爐食野，內心一直都有少少不安，大概係怕佢地知我學生會件事。

『喂喂!其實呢!選學生會係咪真係咁黑暗架?』

『係囉係囉!好想知呀!』

『仲有仲有!你依家同個個女仔點呀?』

食飯之間，面對住佢地咁多問題，佢地將視線望落係我身上，好似想我講多D有關我既事，但佢地既語氣係好正面，句中無骨，只係發自真心好奇，令我有點受寵若驚。

『咩你地.....唔覺得係狗公行為咩?』
我笑說。

有個男仔突然回應:『咁就叫狗公?痴線啦!喂大佬!追女仔就係咁架啦!下下都話狗公咩!』

『係囉!我都唔覺得有咩狗唔狗公囉!』
一個女仔說。

『你地唔覺得有咩問題?』
我問。

『咁有鐘意既人，就自自然然想識佢，咁SAY個HI，聊佢傾下計好正常，咁唔通又係狗公喎?』

『屌!話人狗公個班人一定係上得高登多!』

『點呀!高登仔扮咩無上!』

『上高登多都比人洗哂腦，一諗起D女就諗起佢地係港女，專係收兵，個個都係淫賤!講起D男仔!就講到D男仔下下為左扑野，叫雞咁，郁D就話狗公!大佬!女要追架嘛!咁個個都狗公啦!』

睇黎大家對依個討論非常有興趣，而我都無公開我係高登仔既身份，只係一路聽住，但發覺佢地所講既野都幾有道理，連我自己都比高登影響左，上高登就係毒撚，聊你傾計，拎你聯絡就係狗公，睇漫畫都係毒撚。
睇得多追女仔POST，收兵POST，好多時攪到我開始猜測對方，每做一件事都會諗黎諗去，去平衡之間既利弊，諗下自己會唔會係兵仔，仲會怕人地討厭自己，係到怕依樣怕果樣，最後咩都唔敢做，女仔都唔敢去追，一直收收埋埋扮哂情聖咁，其實就係一條暗戀人既淆底獸。

而且，係我叫阿靜上高登，係我將高登文化思想植入左阿靜身上，我唔知道影響左阿靜幾多，但我知道阿靜已經無左之前個種純真，反而變得成熟，唔再似個妹妹仔咁，咁樣對佢黎講係好事定壞事呢?

『其實女仔好簡單既姐，只係想有人鍚有人關心下就已經OK!』
一位女仔表達自己想法。

『咁需要關心咪搵男朋友囉!做咩要搵朋友姐!咁樣同收兵有咩分別?』

『咁搵朋友唔一定係收兵架嘛!唔通男同女之間唔可以有純友誼咩?』

『得!一定有!但條件係對方一定係好豬或者性格同心地好惡頂啦!』

『妖!又係睇樣!膚淺!』

『阿明!你話啦!男同女之間有冇純友誼?』
各人都將視線放落係我身上。

『丫.....我覺得....男同女之間真係無純友誼。
我覺得男同女之間只要達到咁一個程度就會一齊，而男同女既關係如果開始時侯係朋友，當佢地關係慢慢上升，去到某個位既時侯，就出現"有冇得發展"既念頭，當你地有左依個念頭時侯，你地之間就唔再有純友誼。』

『嗯......
..』

『但係做唔做兵仔，又唔可以亂咁定義。
我識得一個男仔，雖然佢同個女仔分左手，但知道對方有病，都一直陪住佢，那怕自己現任女朋友唔鐘意，連個女仔最後死左，佢都落手落腳幫佢打點一切，其實佢好傻，只係一個廿幾歲仔，中學拍拖都可以咁認真，外人睇佢...覺得佢唔需做咁多野，但佢依然去做，去鍚依個女仔，去守護依個女仔，即使佢死左，佢依然堅持為佢做事，咁我地.....係咪都當佢係兵仔呢?為自己鐘意既人做事，即使無回報，都堅持去做，我地係唔係應該話佢傻仔呢?係咪要下下計到咁盡....計下自己有冇得益呢?』

全埸人都沉靜左落黎，我見氣氛好似彊左咁，就笑笑口話:『我都係9UP下姐!唔洗認真!哈哈!』

『唉!唔好講依D!我地開心D!飲杯!』
之後我地都拎起手上既杯一齊豪飲。

『拿!黎緊我地不如攪多D活動啦...例如糖水會...單車團....踢波團.....』

我一路係身旁聽住佢地提議好多活動出黎，而每個活動佢地都預左我參加，雖然依家已經三月幾，住HALL既時間得返好少，但總算我都可以正式開始我既Halllife，同時都可以重新建立返我既大學朋友圈子。

『阿明，過過黎!』
HALLTUTOR突然叫左我出去。

『做咩事?』

『我想推薦你下次組HALL莊，想唔想做P?』

『下?點解搵我既?』

『你選過學生會既P，你有一定既經驗同才能，你帶住班人應該攪得好成功!』

『但我對HALL既認識唔係好深....我只係岩岩...』

話未說完，佢拍一拍我說:『咁咪岩囉!就藉個機會比你去重新認識一下HALL既文化!就咁啦!』

對於Halltutor既邀請同支持，令我有點安慰，內心既對HALL既不安都慢慢減退，我返返入Commonroom，見到一大班人好開心咁打邊爐，我就對自己講:『依家開始，我要好好珍惜佢地。』

『喂!阿明!你地幾點決賽呀?』

『係囉...我地組團去撐埸......
!』

......
.......
......
...

過左一星期後。

當我開Msn時，發現寶兒留左一個OFFLINEMSG比我

內容係"今日係我生日，我一定要知你係邊個，一陣我會五點鐘去地盤等你。
如果你再唔話我聽你係邊個，都唔再出現既話，你以後都唔再搵我，我都唔會再去搵你，我地之間就咁就算吧。
"

睇黎寶兒想認認真真，決決斷斷咁去處理件事，同埋想逼我現身......
我即時係到R哂頭，究竟我好唔好現身，究竟我好唔好同佢講，我就係精靈呢?

正當我諗緊時侯，手提Whatsapp響起，原來係阿言

阿言:
對唔住，我今日唔同你地一齊溫，我自己溫算

阿明:
係返之前個到?

阿言:
嗯

阿明:
我黎搵你

我收起電話，執好野就行左去搵阿言，一眼睇落去，阿言好殘，精神好差，情緒好低落，而且唔肯同我地溫書，好明顯唔想再面對寶兒，摺埋一角係到溫書。

『你真係唔同我地一齊溫?』

『唔溫啦.....有咩用.....佢個心都唔係我到，佢鐘意個個係咩精靈.....』

『傻啦，咩春精靈，依家個個人係邊個都唔知，但係你真係實實在在係寶兒身邊!你應該加把勁!』
事實上，我一方面同寶兒聯繫，一方面叫阿言加把勁去追寶兒，我覺得自己好狗。
見到阿言既樣，同意志都消沉，我實在唔想見到咁。

『我都係算吧.....之前婉澄話想見我，到最後....我都無勇氣去見佢.....今次，我估....我都係無勇氣去面對寶兒，我依個性格，邊有人肯要?』

『婉澄係之前你話網上追個個?』

『嗯....』

眼見阿言咁樣，我實在唔想再係咁，於是我拉起阿言話:『我帶你去一個地方!』

『下?我唔去見寶兒呀!』

『唔係見佢，係去....見精靈。』

『下?』

接著，我就帶阿言去到地盤個道牆上，阿言見到整道牆都貼滿Memo紙，而且好明顯係兩個人既對話，依道牆令到阿言O哂咀。

『依個就係精靈同寶兒既對話。』

『下.....真係有精靈架?』

『妖你.....精靈假架!人黎架!』

『咁係邊個?』

我無答到阿言問題，只係靜靜地行前拎起地下既Memo紙，再拎起支筆，轉頭向阿言說:

『個答案.....就係依張Memo紙到。』

接著，我就將阿言個名寫上Memo紙到。

『做咩寫我名上去?』

『由依家開始，精靈就係你，你要睇熟依道牆所有既對話，我一陣會再send埋我同寶兒之間既MSN對話比你，你.....可以係寶兒面前話佢聽，你，就係精靈。』
我認真地說。

『原來精靈就係你.....你一直都對寶兒有興趣.....咁...咁你算咩意思?讓比我咁解呀?你可憐我呀?』

『我估到你會咁講.....無錯，我係對寶兒有D興趣，但係.....個種興趣遠遠比唔上我鐘意阿靜個種感覺，既然寶兒咁鐘意精靈，又唔介意佢係一個點樣既人，你.....就最岩既人選。』

『但係......
.』

『唔洗但係，我唔係將寶兒送比你，女人講野唔好盡信，佢介唔介意只有佢自己先知，你係精靈都唔例外，可唔可以一齊到都要睇你造化。』

『嗯......』

『你始終都要跳出自己框框，好好地真真正正咁追寶兒。』
我望一望個手提顯示時間，然後再說:『一陣五點鐘，寶兒就黎依到，依家就兩點幾，你就係到慢慢睇熟佢，做一個真真正正既精靈。』

『多謝你阿明......
我唔知點講好....我今次一定會努力做好自己，唔再咁內外同收收埋埋，我....一定做到。』

『嗯!你係先好講呀!好啦....唔阻你啦!我要走!』

『你要去邊?』
阿言問。

『我呀.....依一刻....好想....好想見一個人。
係咁啦!我地....都要一齊加油!』
說罷，

我就揮手離去，踏出地盤後，望一望個天空，今日天氣好好，涼風依舊，我想見既人......
就係阿靜。

我係袋到拎部Ipodtocuh出黎，隨意點上一首歌曲，就睇下抽到有咩歌岩我依一刻既心情，一聽到音樂之後，原來係鄭秀文首《感情線上》，我閉上眼，吸一吸一口氣，再開眼，然後我唔知點解，竟然跑起黎，一直跑.....一直跑，恨不得想即刻見到阿靜，感覺自己好似日劇既男主角一樣，咩春都跑，一路跑，一路聽住首歌，原來真係好有Feel....

"一個獨自在發燒另外那位唇上結冰負負得正
各取需要多玄妙也許上天不給我的
無論我兩臂怎緊扣仍然走漏給我的
無論過去我怎失手都會擁有"

一路跑，我諗起中學時期既阿靜，一個非常非常宅既女仔，一個好鐘意活係自己世界既女仔，雖然佢一直比人視為重口味，但我從來都唔介意，我仲經常同佢一齊返學，一齊放學，晚晚去佢屋企食飯，本來中學時期，後生仔梗係鐘意D靚女，正既學生妹，但阿靜比我既感覺好舒服，係佢面前我可以做返自己，唔洗收收埋埋，唔洗呃呃哄哄，舒舒服服咁面對住佢。

"一個恨浪漫太少另外那邊期望太多實現不了
結果將會多微妙也許上天的一對手
移動你與我的分寸行前或留後這對手
其實正要送我給你不要鬥"

跑到去火車站，我依舊地跑，係人群之中左穿右插，心情竟然好左好多，已經仲好興奮同期待。
我諗起我點樣幫阿靜脫離宅女行列，教佢上高登，教佢點樣收兵，教佢點樣控制男人，教佢行旺角，教佢好多好多野....我仲好記得係旺角，我故意放甩佢，嚇到佢即刻攬住我係咁喊，不斷大叫"衰人呀!衰人呀"。
個陣既佢.....非常可愛。

"分叉的感情線正等我為你蔓延
彼此的感情線交錯發展怎麼捨得去剪
心在你身邊就算隱形亦有一天遇見
那些感應多靈驗也許被喜歡的女人
從自信散發的光線
朦朧或明豔不太難望見"

聽到感情線依句歌詞，我又諗起穎兒所講既感情樹，穎兒講過，一個人同另一個人之間既感情係需要每一日培養，每日都要去用心去打理，如果有一日，或者有一段時間唔去好好打理棵樹(大家之間既關係)，唔去投入感情......
咁大家之間手上代表大家既感情線，最後就會咩顏色都無，成條感情線都會消失左。
穎兒依番說話令我明白到，我同阿靜之間既關係之所以變得咁快，由一個熟人變成陌生人，在於我唔去用心去打理我地之間既感情，放左榜後，我只掛住返工，完全無理到阿靜，直到開學都無落力去修補返我同佢已經漸漸消失既感情，直至大家關係淡了，再補償既時侯已經太遲。

"分叉的感情線正等我為你蔓延
彼此的感情線早佈滿對方雙手
你的感情線看出我下個十年
分叉的感情線總會有某天一起發展

等適合時候孤男寡女會連線
深呼吸等適合時候一場交戰
深呼吸等適合時候孤男寡女去連線
深呼吸等適合時候一場交戰"

我知道阿靜已經係屬於阿風，但唔緊要，因為我知道，係我心目中，阿靜係無可代替，我會一直係阿靜身邊好好守護住佢，好好咁將我同佢之間既感情線慢慢填上顏色，好好咁將我地之間既關係變返以前咁。
可能好多人覺得我好傻，但當我一諗起阿Ray，我就唔覺得咁介懷人地點睇我，最緊要係我自己點睇自己，去為自己鐘意既人去做既事，我唔覺得有咩問題，可能我係兵，可能我係狗公，但我唔再Care，我只係唔想令自己後悔，即使同阿靜最後都做唔成情侶，我都無遺憾，至少我可以做到阿靜心目中一個好重要既朋友，這樣，就已經足夠。

踏出火車，一路跑，一路狂重覆首歌，愈聽愈起勁，愈聽心情愈開朗，不知不覺間已經到左阿靜屋企門口，我除低耳機後，關上ipodtocuh，吞了吞口水，就禁左幾下鐘。

開門既就係阿靜，一個我想見到既人，一個我甘願默默守護佢既人。

阿靜見到我成身汗，個樣好似有急事搵佢咁，就好驚訝咁問:『嘩....你攪咩黎?』

我一手拍落大門，氣喘喘地說:『我....我....今晚....係到食飯!』

阿靜先係呆左一呆，之後忍唔住笑出黎:『哈哈哈哈!你突登跑黎講依D野呀?』

我大大力吞一吞口水，然後說:『仲有......
我下星期要踢足球比賽.....你記得要黎!』

『好好好!我一定黎，你呀!快D去沖涼呀!好臭呀你!我依家去買餸呀!!快D快D!』
阿靜邊說邊推我返自己屋企，看來阿靜心情都好好。

然而，我既心情都不知不覺好左好多，這樣我同阿靜既關係，就好似一個砌圖一樣，一個已經散哂既圖，由今日開始，由我對手慢慢將已散左既拼圖慢慢一塊一塊去修補返。

我，係唔會後悔。

*************************************************************************

一星期後。
今日係我地Hall同另一間Hall進行7人足球比賽既決賽。
可能係中午舉行既關係，現埸竟然有百幾人黎睇，氣氛非常強勁，天氣都好好，完全係一個比賽日子。

『加油呀!!!!!!我地HALL既足球隊係無敵架!!!!!!!!!!!!』

我換上衫後，同班隊友伸出一隻手，大家搭埋一齊，然後大佬大叫:『唔講咁多廢話!打佢老母啦!!』

我地都和應大叫:『打佢老母!打佢老母!打佢老母!』

準備出埸時，我見到阿靜同阿風黎左，我行埋去，笑笑口說:『依，阿風都黎左呀。』

阿風:『阿靜話黎睇波，我都O左咀，估唔到佢有興趣，原來係你.....加油啦!』

『嗯，下年記得住Hall，咁我就可以同你踢返埸比賽。』

阿風笑說:『又唔洗等到下年既，我地平時約出黎踢都得架!』

『好呀!輸左既話，就比返阿靜我!』

『好呀!有本事你就過黎拎!』

『喂呀!你地講咩呀!你地當我咩呀!』
阿靜即時插把咀埋黎。

我揮揮手:『我要出賽啦!記得叫大聲D!』
之後阿風就伸出一隻大拇指比我，阿靜就即時大叫:

『加油呀!!!!』

我再望到阿言同寶兒佢地黎左，而且身旁仲有阿龍阿雪佢地。

我再行埋去說:『你地.....都黎左呀。』

阿龍說:『係阿言叫我地黎既!你呀!記得要嬴呀!我地買重你架!』

『哈哈...好呀好呀!你地開咩盤先!第一隊入球...主容和定係咩呀!哈哈』
我笑說。

『總之你就要嬴啦!唔係唔放過你架!』

『我平時就唔鐘意賭既!但今次為左你就破例一次啦!哈哈!加油呀!阿明!』
阿雪笑說。

『中大三子係到，係咪仲差一位呢!』
阿Sam說。

『好耐無見。』

『突登帶埋條女都黎撐埸架!』
阿Sam介紹身旁既女朋友。

『好好好.....總之就多謝你地啦!』

『你.....有冇嬲過我地?』
阿龍問。

當阿龍咁問既時侯，阿Sam同阿雪都碌大隻眼望住我，好期待我既答案。

『屌!嬲咩春姐!男人梗係屌黎屌去架啦!係咪先!我屌你呀!哈哈哈!』

『我屌你呀!!!』
阿龍即刻笑住屌!

『我屌你呀!!』
阿Sam都屌埋一份。

『你地痴左線呀!』
阿雪笑說。

我拍一拍佢地，然後認真說:『多謝你地。』

『嗯!』

我再望一望阿言，見到帶住寶兒黎，應該得米呀?

阿言好似知道我想問D咩，就笑笑口揮下手:『未得住!未得住!』

『哈哈!明白!明白!加油啦!』
我笑說。

寶兒唔知我地做咩，就問:『你地講咩呀?』

『無呀!無呀!』
阿言即刻回應。

『快D講呀!係咪想死呀!快D講呀!』
寶兒好惡咁問阿言。

我無再聽落去佢地對話了，只係覺得好好笑，睇黎阿言有排比寶兒恰，今日心情好好，面對百幾人既觀眾，我慢慢踏入球埸，大家都等待球證既雞聲，只要雞聲一響，比賽就會開始。

我望一望埸邊，阿Sam有女朋友，阿言有寶兒，阿龍有阿雪，阿靜有阿風......
雖然每個人都一雙一對，但我依一刻竟然一D心酸都無，反而為佢地更加開心，希望佢地可以幸福長久落去。

我望住個天，暗暗地說:『如果每個人都有一個守護天使既話，我就係阿靜既守護天使，而穎兒你....就係我既守護天使，你要好好睇住我呀!穎兒。』

『咇.....咇......
咇.....』

比賽正式開始......
.

**************************************************************************************

2012年10月8日

係Hall入面。

『阿明你仲唔訓覺?』
阿傑問。

『丫，Sorry!D燈光整到你訓唔著呀?我打埋篇故事就訓!』
我說。

『又係高登到貼你篇故事呀?仲未寫完咩?』

『貼埋今篇就寫完!』
我望住個電腦邊打字邊說。

『唉.....因為你寫個故事，已經令你一身蟻，你仲失去左......』

『得啦得啦!唔洗講啦，我好清楚都好明白，唔好再提依D事。』

『你有冇後悔過寫依篇故事?』

我貼埋最後一篇上高登後，就關上部notebook，然後說:『唔知點解，可能後悔，但....依D既然發生左既，我都無計，唯有順其自然。
同埋短期內都唔會再出現係講故台，由時間去沖淡成件事吧。』

『嗯.....』

『訓啦!』
我關上燈後，就訓左落床，呆呆望住天花板。

『係呢，問多你一條問題，我記得依篇文好似寫阿靜....係咪呀?件事都差唔多係二年前...依家阿靜佢都..』

阿傑仲未問完，我就叫停佢。

『你再咁多野講，我又開返燈寫paper架啦!』

阿傑即刻回應:『得得得!唔問!訓覺!』

我係床上呆呆望住天花板，閉上眼對自己說:『終於都....寫完個故事，再見了，我心愛既讀者，希望你地將來都會記得有我孔明既存在吧。』
