兩日前，我同許雯參加划艇俱樂部活動，乘坐同一艘獨木舟同一班同學仔從深圳鹽田西湧灣出海。其間遇到風浪，好多同學都跌左落水，之後風浪將我地沖散哂，混亂之中，唔熟水性既許雯用力捉緊我隻手，我地兩個一直被風浪沖到唔知去左邊到，係海到漂流接近六小時，最後見到有個小島，我地拼命游過去，最後安全上岸。

由於今次既活動屬於水上活動，為左唔想比手機整濕，我地都無人帶手機出海，所以我地都唔知點樣向外求救，我地兩個一直坐係岸邊等人救，而我目前最擔心既係-糧食。

『阿峰，我好頭暈，好辛苦。』許雯低著頭，雙眼發呆，皮膚本來已經好白既佢，依家顯得更白。兩日無食過野，無飲過水，許雯既身體已經開始支持唔住而變得好虛弱，加上驚慌不安既情緒一直糾纏住佢，許雯既精神都開始崩潰。

『無事既，好快就有人黎救我地，依到唔係啲咩外國大荒島，我估應該係香港同深圳之間範圍既小島，我相信要搵我地應該唔難，所以我地一定要頂住。』我試圖安慰住許雯，身為男人係依個時侯應該要冷靜，唔可以比許雯見到我不安既情緒，如果我亂既話，許雯只會更加亂。

『嗯......』許雯閉上眼，雙手攬住雙腳，低著頭睡了。兩日內許雯已經訓左好多次，有時我擔心佢有一日訓左就唔會再醒返。

* * * * * * * * * * * * * * * * * ** * *

諗返起係荒島既第一晚好難頂，氣溫跌得好快，變得好凍，我同許雯都只係著住潛水服，同埋一件救生衣，幾乎完全唔保暖，我地又唔識生火，唯有攬住大家，借用身體取暖先勉強捱過。

一般人如果知道一男一女流落荒島，腦海可能會諗到啲咸濕野，但依一刻既我完全無諗過依啲，我腦海只係諗點樣先可以快啲比人搵到，因為我唔想

咁快就死住，我只係一個二十二歲既後生仔，大學都未讀完，仲有好多野都未去試，如果咁就死左既話，我一定唔甘心。

係荒島既第二日，為左了解一下荒島既環境，同埋睇下有冇食物，我就係島到周圍睇下有冇發現，而許雯就留係岸到，廢事有人經過發現唔到有人。

可惜我幾乎咩都搵唔到，依個小島根本咩都無，而且條路又難行，就咁睇個島只有一片片草叢，就好似咩都無咁，我仲期望會有啲水果可以食下，最後我只係拎左幾塊大葉，諗住今晚凍個陣可以比許雯包住無咁凍。

返返岸到，許雯見我手上只係幾塊大葉，不禁有點失望:『咩都搵唔到丫?』

我無回應，只係點了頭，實在唔想講一啲負面既說話令到許雯擔心。
avatar
#2
7 年前
到左下午，太陽好猛，我同許雯不斷吞口水，我地實在太口渴，面對住眼前一片大海，卻連一淡水都無得飲。

『好掛住屋企人，好掛住屋企張床，我地會唔會死架?』許雯問。

『一定唔會，已經過左一日，我相信好快就有人黎救我地。』

『你依句說話已經講左好多次。』

『你依個問題都已經問左好多次。』

許雯見我咁串，笑住用手輕輕打我一下。

『係呢，你有冇睇過劫後重生? 湯漢斯做個套。』我想轉一轉話題，等許雯唔好再專注係有冇人救既問題上面。

『嗯，我有睇呀! 明珠台成日都重播。』

『人地流落荒島都可以捱咁多年，我地捱幾日一定得。』

『哈.....但人地個島有好多資源呢。』說罷，許雯望一望身後既一片片既小草叢同附近好多比較特別既紅色岩石，然後說:『但我地就咩都無，點同。』

『嗯。』我無言以對。

兩日後既今日。

『已經過左兩日，我好辛苦......』許雯訓係地上，雙眼快要撐不開，我見到佢咁樣，我都焦急了。

我拎住幾塊大葉係許雯身旁遮蔭同撥涼，希望許雯感覺可以好返少少。

『對唔住......我好似變左個負累咁，令到你咁辛苦。』許雯似乎感到好抱歉。

『傻啦，話哂咁多年朋友，依啲野邊有得計，無話邊個負唔負累既，以前讀中學個陣，係功課上你都幫我唔少架，依家就當我報恩啦!』

許雯聽到我咁講，用微笑黎答謝，大概佢唔想再講野。

過左幾粒鐘，我望一望手錶，心諗:『再係咁落去，許雯一定捱唔住。』

『我再睇下附近仲有冇食物，你係到等我，好嗎?』我問。

許雯點了頭。

我試圖再行上啲個島，行入小草叢，不斷搵下有冇水果，或者蘑菇都好，咩都好，有野入口就得。

突然，我聽到陣陣類似引擎既聲音，而且愈黎愈近，唔通有人黎救我地? 我即刻跑返轉頭，本來已經好累既我，依一刻突然體力充沛，就好似係沙漠中見到綠洲一樣咁開心。

當我行出小草叢時，遠處見到一架快艇，船上有個中年男人慢慢走上岸，向住許雯方向行去，而許雯都見到有人黎救我地，都撐起個身體慢慢等個男人黎。

『真係有人黎救我地!』我即刻跑去許雯到。
就係依個時侯，個個中年男人行到許雯面前，好似講左幾句說話。突然，個個中年男人係袋到拎出一支槍，向住許雯連開數槍。

『呯! 呯 ! 呯 !』

許雯應聲倒下。我驚訝地望住個中年男人，對方亦都發現左我，我即刻轉身衝入小草叢，不斷跑，不斷跑，腦海不斷重播岩岩許雯被人殺既片段......殺人......殺人.....殺人......許雯比人殺左!!

我跑到去一個生長得比較密同高既草叢到收埋自己，成個環境都好寂靜，我只係聽到自己既喘氣聲同急促既心跳聲。

『咻咻.....咻咻......咻咻....咻咻』

唔可以再喘氣，收聲呀，收聲呀! 我用力禁住自己把口，絕對唔可以發出任何聲音，好驚個中年男人會聽到而發現我。點解個中年男人會走黎殺我地? 許雯係佢既仇家? 但點解突登走黎個島殺許雯?

我要冷靜，我慢慢放開手，吸一吸氣，我要好好諗下成件事，如果假設許雯係個中年男人既仇人，點解許雯見到佢都無咩反應，如果真係仇人既話，許雯見到佢黎應該即時逃走，但許雯無咁做，好似真係等佢救既反應咁，姐係許雯係唔識佢?

但唔識佢又做咩會殺許雯，而且個男人似乎有備而來，好似一早知道我地係到咁，點解會咁!個男人究竟係咩人黎架!

我慢慢從草叢中伸個頭上去望下，似乎無咩動靜，個中年男人無追上黎? 佢個目標只係許雯? 都係睇定D，等到夜晚先再出去睇下。

『唔知許雯有冇事呢......呀......我真傻，如果人地有心殺佢，佢點會無事。激氣......』

過左一陣，我開始感到一陣睡意，實在太累了。

『吱吱.....』

我聽到有人踩踏樹葉既聲音，精神再一次緊張起黎，而且聲音愈黎愈近，Hi!原來佢仲佢搵緊我!

突然，有人從後將我扯出小草叢，一野將我撻落地下，個中年男人見到我後，面帶不悅既神情說:『Hi佢老味，竟然唔同我講仲有人係到。』

『嗚呀!』我用盡所有既力，雙手雙腳不斷掙扎拍打個中年男人。但個中年男人一手將我半邊臉壓係地下，然後用槍指住我說:『細路!你見到我個樣，我一定要殺左你，就當你唔好彩啦!』

我嚇得連忙大叫:『唔好呀! 唔好呀!求下你放開我呀!』

我愈叫，個中年男人反而壓得更加大力，佢繼續說:『橫掂你遲早都比自己殺，倒不如早啲死係我手上好過啦!』
avatar
#4
7 年前
遲早都比自己殺? 佢講緊咩 ? 依一刻唔到我諗其他野，我知道我下一秒就會死，我絕對唔可以死，我一野大大力捏住佢個下體，有咁大力得咁大力，個中年男人痛到大叫，本能反應即時雙手禁住下體，我起身執起一舊石頭不斷扑佢個頭，係咁扑，係咁扑，我好似癲左一樣，係咁扑落去，扑到我滿臉都係佢既血，直至扑到對方個頭好似變左一Pat血漿既時侯，我先回一回神，坐低係到，呆呆望住眼前條屍，突然眼前一黑，暈倒了。

(第一話完)
avatar
#5
7 年前
(第二話)

成身震左一震，張開雙眼，發現自己訓左係草叢到，天色已經開始暗了，我定一定神，諗起中午發生既事，許雯比個中年男人殺左，我再走黎依到避難。之後個中年男人發現左我，我就殺.....殺左佢!?

我即刻彈起身，見到中年男人條屍係我前面，而我手上握住一舊佈滿血既石頭，我嚇得即時掉低個石頭，我慢慢企起身，身體好累，開始感到一股無力感，望望周圍，竟然無咩見到有昆虫，連搵隻鳥睇下都無，如今我仲殺左人，條屍體係我面前，佢個頭更加......顯得個草叢好恐佈，好死寂。

我行近條屍體，正想拎走佢支槍時，發現佢手腕上有隻手錶好古怪，唔係，係我即時意識依樣野係一隻手錶，但望真啲，依隻唔係手錶黎，似一個銅造既配帶，中間有粒綠色既螢幕，我從來都未見過咁既野。

我聞到一陣陣惡臭，都係唔拎支槍走，早走早著好過。於是我慢慢一步一步咁沿住岸上方向，向許雯既位置走去。但當我行到去我地落腳點時，我發現許雯唔見左，唔通許雯無事? 許雯走左? 我望向大海，架快艇仲係到，咁許雯呢? 許雯去左邊到?

咪住先，我明明見到中年男人向許雯開左幾槍時，許雯係有少量既血標出黎，點解我依家見唔到有任何血跡係到? 同埋許雯逃走既話都無咩可能，照計佢身體本來咁差，連企起身都有困難，唔好話逃走，有冇命行都成問題，更何況佢中左槍。

種種現象都唔合邏輯常理，依個情況就好似許雯根本無存在過，但當我望一望許雯本來訓緊既位置，身旁有兩件救生衣，一件係我，一件係許雯，即係佢根本就係存在過，唔係我幻想出黎。

呀，我跪低輕輕敲一敲個頭，好累好頭暈，已經兩日無食過野無飲過水，如今經歷咁既事同消耗左咁多體力，我身體開始頂唔順，仲攪笑到係到諗許雯係我幻想出黎，睇黎我神志都開始唔清晰，再拖落去我實會死。

我係附近行左一陣，確認許雯唔係到，加上我係小草叢出黎都見唔到許雯，我唯有自己離開，我真係等唔到了。我走到個架快艇上面，好在條匙仲係到，雖然我未試過揸快艇，但似乎唔難上手，我研究左一陣就慢慢試揸出海，漫無目的咁駛去。

駛左一段時間，終於比漁船發現左我，原來果個島係屬於香港水域既赤洲島，我地竟然由深圳飄到黎依到，真係誇張。而我最後送往將軍澳醫院留院觀察。

* * * * * ** * * * * ** * * * * ** * * * * ** * * * * ** * * * * ** * * * * ** * * * * ** * * * * *


avatar
#6
7 年前
訓醒之後，張開雙眼見到眼前既白色天花板，一陣強烈既藥水味刺入我既鼻到。

『好再我地平日拜得觀音娘娘多，今次你無事真係要多謝觀音娘娘呀。』阿媽係病床邊捉緊我隻手激動地說。

我定一定神，睇黎我真係正式無事，舒舒服服訓係張床到，依兩日既經歷真係有啲似發左埸夢咁。

『你呀，下次唔比你再玩依啲危險活動，你睇下! 嚇到阿媽幾晚無訓，日日係到喊，好在你無事咋! 唔係你點對得住我地!』

『得啦，阿爸，我以後都唔玩依啲野，好好地讀埋個大學之後出黎做野!。』見到阿媽喊到雙眼都紅，我都唔忍心再咁任性。

突然，有幾個警察行黎問我地:『你地介唔介意我依家幫佢落口供? 因為有個學生......』

阿媽聽到之後，即刻發茅大叫:『依家我個仔岩岩無事返黎，你地可唔可以比佢休息多啲!』

而我聽到個警察個句"有個學生"，令我不其然諗起許雯，好想知許雯依家情況點，於是我就勸阿媽:『我好返好多，你不如買多啲野食比我，我突然間好肚餓。』

阿爸都打圓埸說:『好啦好啦，我同你阿媽去，你就係到落口供啦。』說罷，就拉左阿媽走。

其中一個警察就拉張椅埋黎坐，笑笑口說:『你都幾合作，無事呀嘛?』

『好返好多。』

『OK......我叫陳Sir，係負責跟依單Case既同事，呀......等我同你錄份口供先，我就同你講下有咩條例先，你同意既，我地就正式開始。』

隨後，陳Sir就同我講左一大堆錄口供既需知話保障我權益，又話可以由佢代筆去將我說話寫成文字，只要我同意就得。

期間我忍唔住問:『搵返許雯未?』

『咁勁既你，咁多同學仔唔問，就係問許雯一個，而且又真係得佢一個仲未搵返。』

如是者，我將依兩日既事一五一十咁講比陳Sir聽，而陳Sir同另一位警察都聽到眼都凸埋，我諗佢地從來都估唔到一單少少既失蹤案竟然引伸到殺人，消失既事。
avatar
#7
7 年前
陳Sir將我既說話寫哂出黎比我睇下，最後我睇完覺得無問題就簽返個名，由於寫左唔少頁數，我要逐張逐張簽名。係簽名期間，陳Sir忍唔住再問:

『我咁講希望你唔好介意，我一陣會問下醫生你既神智有冇經過今次件事而......』

『我明白，我都知依件事奇怪，好難令人相信，因為連我都唔係好信。不過你諗下，我同許雯飄左去個荒島到，點會無啦啦搵到架快艇，架快艇仲要咁新。』

『明白。快艇既出現真係幾奇怪，同埋如果照你所講，個中年男人比你自衛而殺左，條屍應該仲係個島上面，我地會派人上個島睇下。』

『嗯。』

『你好好休息，我相信......日後可能再需要到你協助調查。』

『明白，最緊要搵得返許雯。』

『我地會盡力。丫......提提你，如果有記者問起，我建議唔好講咁多，因為如果件事真係好似你所講既話，我諗件事一日未查清楚都唔好同人講，我怕影響到我地調查。』

『無問題。』

『咁好啦，我趕住返差館交份口供上去，拜拜。』

隨後，陳Sir佢地走左，我望一望我隻右手，當日就係用依隻手拎住舊石頭殺個中年男人，到依家我仲記得扑落去個種感覺，好似扑椰子咁。雖然係自衛，但畢竟我都係殺左人，到依家為止我都唔知應該點同屋企人講。

(第二話完)

#8
7 年前
lm
avatar
#9
7 年前
(第三話)

第二日，警方根據我既口供描述，派人到赤洲島調查，而我既心情由琴晚落完口供之後，一直都處於一個不安既狀態，我好驚殺左人會有手尾跟，我係到幻想啲電視情節，例如比人老屈我係有動機殺人，又或者故意拉許雯走，又或者係島到某處搵到許雯條屍，之後又老屈我殺人......唉! 愈諗愈多幻想，攪到我成晚都無覺好訓，我又唔敢同屋企人講。

望一望個鐘，已經係下午兩點幾，照計警方應該係島上面調查緊，唔知調查成點呢?

『阿哥你肚唔肚餓呀? 洗唔洗買野比你食?』細妹芷君關心地問。

『唔洗啦，你地依兩日係咁買野返黎比我食，再食落去就變肥仔啦。』

『你流落荒島喎! 兩日都無食過野，我地以為你一定好肚餓，阿媽話要飽死你為止!哈哈!』芷君用雙手托住個頭，係我病床邊笑說。

『話時話，你唔洗返學咩? 你就快考DSE啦喎!唔好扮黎探我而唔洗溫書呀!』我依個細妹今年中六，正值係考DSE既一年，雖然佢成績一向唔錯，我都唔洗點為佢擔心，但我都唔想因為我既事而影響到佢。

『阿媽阿爸返工唔得閒黎睇你，又唔放心你一個係到! 托我照顧你咋!同埋無我今早買報紙返黎比你睇，你一定悶死!你應該要感激我至真!』

我好想知道報紙點樣報導件事，可能係醫院重地，無咩記者入到黎，我見佢地報導既野都好表面，只係提到許雯仍然失蹤。

『係啦，唔該你。』我真心地說。

『我出去行下先，一陣買下午茶比你，你同你班同學聚下舊先!』說罷，芷君就起身離去。

同學?

轉頭一望，原來大學班同學黎左探我，當日出事既同學仔都係哂到，大家都嘻嘻哈哈講自己點樣驚險，點樣比人救返，好似大家鬥驚險咁，講到自己點命懸一線，生死時速，有今生無來世咁，講到鬼咁興奮。但當佢地問我當日既經歷時，我就有啲唔知點算咁。

『阿峰，睇報紙話，你同許雯一齊去左赤洲島喎! 點解依家得返你一個返黎既?』

本來我可以一五一十咁講出黎，但係依一刻我反而覺得唔知應唔應該講出黎好。親眼睇住許雯比人殺左，而我又親手殺左人，許雯又離奇消失左，我諗我講出黎既話，只會顯得佢地個啲所謂既經歷都係垃圾。

『我同許雯飄左去個島到，後來我去左搵野食，出返黎之後就唔見左許雯，搵左好耐都搵唔到，仲比我發現有架快艇係到，我就渣出黎，之後係點......報紙都講左。』

『又會有隻快艇係到既! 如果你早啲搵到就好啦! 唉! 你地估許雯仲係唔係個島到呢?』阿明擔心地問。
avatar
#10
7 年前
『警方今日派人上個島搵，如果真係係果到，應該好快有消息。』我說。

『今年Final Year整單咁既野出黎，真係咪話唔深刻。』

『邊夠你Year one選學生會個陣咁深刻呀! 劉啟明!』我笑著說，因為阿明兩年前選學生會攪到好大件事，又共青團又比人狗公，雖然過左兩年，但我地圍內都成日提依件事黎串下佢。

『嘩! 陳年舊事又拎黎講!喂! 你快啲好返呀! 我地Hall 足球隊就快比賽!』

『我無咩事啦，應該今晚就出得院，你地等我!』

『一言為定!』

隨後大家都無再提件事，個個拎部手機出黎影相，影低我訓係病床既一面，話要留紀念。

到左夜晚，正正係我出院既時間，因為醫生話我無咩事可以出院，屋企人都黎哂幫我收恰物件。收恰期間，陳Sir帶住一個沉重既心情黎搵我。

我見佢神情好似怪怪地，唔通赤洲島個到發生左事?

『阿Sir! 上次咪同我個仔落左口供囉! 今次又黎做咩呀!?』阿媽似乎對警察無咩好感，態度都唔係咁好。

陳Sir即時回應，帶有抱歉既意思說:『對唔住，麻煩到你地。只係有啲野想同丁先生講。』陳Sir所講既丁先生正是我。

說罷，陳Sir將我拉埋一邊講，細細聲說:『我地今日去左赤洲島，係草叢到發現左一個中年男人，表面睇頭部受到重創，衣著同你所形容既人大致係一樣。』

『佢究竟係咩人? 同埋依家你地諗住打算點?』其實我比較關心我殺左人既後果，見到陳Sir黎探我時，我個心個種不安感覺不斷湧現，好驚會有手尾跟。

『正當我地想再進一步調查既時侯，上頭突然阻止我地再查落去，而且沒收哂所有既證物。』陳Sir講到好無奈咁，似乎陳Sir上司比左唔少壓力佢地。

『點解會咁? 丫......我個陣見到個男人手腕到戴住一條奇怪既配帶，中間有粒綠色既螢幕!你有冇發現?』我突然醒起個條奇怪既配帶，因為我從來都未見過，令我對依條配帶好深刻。

『我地見到，不過.....唉! 總之件案會照返失蹤案去處理同對外公佈，既然上頭唔比我地查落去，我地都無辦法。同埋今次黎係想通知你，如無必要都唔需要同人講中年男人既事。』

『你咁講我好驚喎!個中年男人究竟......』我話未說完，陳Sir就拍一拍我賻頭，苦笑地說:『唔好諗咁多，休息多啲。再見。』說罷，就轉身離去了。
avatar
#11
7 年前
我望住陳Sir既背影，感受到佢全身都散發住無奈同失落既氣色，同琴日既佢完全兩個人。琴日既佢雖然對我所講既野半信半疑，但仍然有份追求真相既決心，但今日既佢就完全失去以上既野，究竟依件事個影響有幾大!? 究竟個中年男人係咩來歷，竟然可以令到陳Sir既上頭禁止調查?

『阿哥! 仲唔走? 快啲返屋企啦!』細妹一句將我從思考中帶返返黎現實，似乎我都唔應該諗得太多，既然我可以殺左人都唔洗有手尾跟，而且我又無事走返出黎，我應該感到高興先係，無謂再插手係依件事上面。

(第三話完)
avatar
#12
7 年前
(第四話)

返到屋企，始終都係屋企最舒服，我最想做既第一件事就係沖返個靚涼，可以舒舒服服肆無忌憚咁沖涼係最高級既享受。但當我好舒服咁沖涼時侯，我又諗起陳Sir個種無奈神情，我對依件事始終充滿好奇，總覺得無咁簡單。

沖完涼出黎，突然聽到『呯! 呯!』兩下槍聲，我個心突然震左一震，即時說:『咩事?』

成家人坐係大廳梳化到呆呆望住我，面露奇怪既表情問:『咩咩事?』

隨後聽到電視播既電視劇原來有槍戰劇情，睇黎我諗多左。

『無事.......我返入房先。』

入到房後，冷靜一下自己，拎起手機睇下，不自覺咁禁下許雯Facebook，發現好多人留言祝福佢無事，我個腦隨即又諗起同許雯個兩日相處既日子，我又諗起許雯比人殺個種情景，個種現實既槍聲同拍戲完全係兩回事。

丫!

我今日無問到陳Sir有冇係島到發現許雯，我單方面太在意中年男人件事，一時之間無理到許雯既存在，究竟係島到有冇發現呢? 可能真係如同學所講，許雯只係走左去唔知邊到，可能仲係個島上面。

我即刻拎左陳Sir寫比我既電話，我決定打去問下。

" 你所打既電話號碼暫時停止服務，請你遲啲再打過黎啦!"

咩話? 停止服務? 岩岩先見完佢咋喎，佢唔係出左事呀? 腦海又諗起佢個種無奈既神情，唔通件事真係唔係咁簡單? 不安既情緒再一次湧現，件事愈黎愈奇怪，我就愈黎愈在意。
avatar
#13
7 年前
第二日，我如常地返學，琴晚成晚都無覺好訓，唔係，應該自從係島上返黎之後就真係無覺好訓，我決定今日放左學去差館搵陳Sir了解下件事。

係返學途中，經過頌安邨商埸門口時，我突然驚到腳都軟埋，個心跳得好快，因為我見到許雯係我面前行緊過黎。

唔係......唔係許雯.....許雯無咁老......唔係.....係許雯黎架! 雖然染左頭髮同髮型有少少唔同左，同埋啲妝濃左好多，但我好肯定佢就係許雯，點解許雯會變成咁?

最恐怖既係，佢完全無視左我，好似唔認得我咁，慢慢一步一步向住我既方向行黎。頂，唔係日光日白撞鬼呀?

我腳都軟埋，完全唔敢郁，我仲係到判斷緊佢係咪許雯，會唔會我認錯? 咪住，佢隻手腕又有隻奇怪既配帶，雖然太遠睇唔到中間係咪有綠色螢幕，但我今次好肯定條配帶同當日中年男人所戴既配帶係一樣! 點解許雯會有?!

『咯咯.....咯咯.....咯咯......』

我腦海充斥住許雯對高爭鞋既聲，每行一步都發出『咯咯』既聲音，震盪住我內心。許雯唔係講過好憎著高爭鞋咩? 點解依家又著?

許雯愈行愈近我，我應唔應該叫佢好呢? 如果認錯人點算? 救命.....我見到佢條配帶我好不安，我腦海又諗起個中年男人用槍壓住我個情景，救命.....我係咪要走.....

『咯咯.....咯咯.....咯咯......』

我用手拍一拍對腳，心諗:『行呀! 行呀......求下你!行啦!』我實在嚇得腳都軟埋，好似雙腳唔係我咁，完全唔係我控制咁。

佢行到黎啦!!!!

我呆呆望住前方，剎那間，許雯係我身旁走過，經過的時侯，一股強烈既香水味道傳入我鼻到，一向唔噴香水既佢依家又噴......種種情況都唔似平時既許雯，但係岩先近距離係我身旁個一刻，我可以更肯定佢就係許雯。

個刻，我唔敢轉身望許雯，我好驚我轉頭望時，許雯又轉頭望我，我好驚有依個埸面出現，但我又唔知驚緊D咩。

我係原地企左幾分鐘，一直呆呆望住前面，腦海有好多種假設湧哂出黎，途人都見我呆呆咁企係到感到奇怪，我大大力深呼吸一下，冷靜一下自己，

再拍一拍雙腳，終於可以郁。

『激氣呀!』我係內心大大聲咁叫。
avatar
#14
7 年前
一直都好想許雯無事，如今佢出現係我面前，我就驚到震咁，因為我意識到許雯根本無可能可以生存，依家出現係我面前既疑似許雯，打扮同衣著都唔同許雯本身，令我有所保留。但佢個樣雖然大左好多，但許雯既樣貌仍然無咩太大改變，大概似係五年後既許雯，唔係......應該更加耐。

" 橫掂你遲早都比自己殺，倒不如早啲死係我手上好過啦! "

突然，腦海浮出當日中年男人對我所講既說話，我會比自己殺? 姐係有兩個我既出現? 咁樣可以解釋到有兩個許雯出現都唔奇! Hi! 荒謬! 我諗緊乜向左走向右走野! 拍戲咩! 點解會諗到兩個自己!

我即時轉身一望，許雯已經消失左係我視線範圍，我再望一望附近，佢所行既方向就係頌安?，而許雯所住既地方就係頌安邨後面既錦豐苑，唔通佢返緊屋企? 咁仲更加顯示到佢就係許雯!

我呆呆望住頌安邨後面既方向，吞一吞口水說:『係人係鬼，就等我查清楚!』

我即刻跑去許雯所住既地方，心諗:『如果件事真係咁離奇，警察高層唔比調查同公佈都可以理解到，加上陳Sir電話又比人停止服務，果然件事唔係咁簡單!我一定要知道依家發生緊咩事!』

黎到許雯所住既錦葵閣，隨手揮下手，個看更認得我就比我入去，因為我以前都成日黎許雯屋企溫書。企係升降機面前，睇住有間升降機停左係17樓，我大致上估到許雯就係搭依架升降機返佢屋企，因為佢就係住係17樓。

估唔到我咁大膽，一陣見到個個係鬼黎，又或者係另一個『許雯』，我又應該點做好呢?

諗諗下，不知不覺地我就企左係許雯屋企門前，我深呼吸一下，定一定神，冷靜下自己，再慢慢伸手去禁門鐘。

『叮噹!』

(第四話完)
avatar
#15
7 年前
(第五話)

禁左一下門鐘之後，一片寂靜，只係隱約聽到門鐘帶來既餘音，突然間一股後悔既感覺湧現，開始怪自己點解咁多事同八掛，一陣出黎應門果個真係死左既許雯，我應該點應付? 日光日白唔係真係咁猛呀?

" 橫掂你遲早都比自己殺，倒不如早?死係我手上好過啦!"

腦海又浮出中年男人當日既說話，一個壓住我半邊臉用槍指住我既人......一陣我會唔會有生命危險呢?

我吞一吞口水，心跳得好快，寂靜既來源唔單止係屋內發出黎，而係整條走廊都好死寂，無任何聲音，無任何人走過，陰陰森森既走廊令到我覺得自己真係可能會撞鬼。

但既然去到依個地步，唔去知道真相我係唔會安樂，我慢慢將手伸去門鐘既位置，慢慢禁多一下。

『叮噹!』

過左大約五，六秒。

仍然無人出黎應門，會唔會未返屋企? 但無理由，許雯岩岩行既路線正正就係佢屋企方向，如果佢真係返屋企既話，應該一早返左，唔通佢唔係許雯? 我再望一望手錶，依個鐘數伯母佢地應該仲返緊工，睇黎入面真係無人。依刻我心情先可以慢慢放鬆，睇黎我真係諗多左。

正當我以為可以有一個名正言順既理由離開時，我發現道鐵閘仲未完整咁關上，唔係化!? 有人返左黎定係伯母走個陣唔記得關鐵閘?

不安既感覺再一次湧現，我慢慢咁拉開道鐵閘，淆底既心情令我拉得有咁慢得咁慢，盡量將拉鐵閘既聲音減至最低。

當我拉開道鐵閘後，我行前少少，將隻右耳緊貼道大門，聽下門內有冇聲音發出。

『咕嚕』

我聽到既只係自己吞口水既聲音，睇黎屋企應該無人。
avatar
#16
7 年前
我再慢慢咁將隻左眼對近大門個防盜眼，想裝下入面係點。由於從門外睇入去，根本咩都睇唔到，只係見到入面好光，許雯既屋企正正就係『西邪』位置方向，中午個陣陽光曬到傻，我係到諗既然咁猛太陽，許雯係鬼既話又點會出現。

正當我望夠想走個陣，防盜眼突然黑左! 好似有道黑影哄左埋黎咁，我感受到對方將塊臉哄埋個防盜眼係門內望緊我，雖然係門外見唔到入面啲咩，但對望個幾秒之間，我意識到個道黑影正正就係對方隻眼珠......一隻眼珠係到望緊我，個一刻我嚇到Hi Hi，即刻彈開退後幾步!

我驚都未驚完，道大門就好快咁開左，眼前出現既人，就係我岩岩見到個個女人，即係疑似許雯。

許雯頭髮濕哂，只係用塊大毛巾包住自己，好明顯佢岩岩係沖緊涼，唔怪得咁耐唔應門。我個刻仲未肯定佢係人定係鬼，都唔知係咪許雯，我只係呆呆咁企左係佢門前，緊張到啞左咁。

許雯打量左我一下，然後笑說:『你咁熟口面既?』

係許雯!佢一定係許雯!佢把聲同許雯一模一樣!就算個樣唔同左少少，但把聲係呃唔到人!佢就係許雯!

『等我諗諗先，你係......』許雯邊說邊望住我。

『我係丁立峰.....係許雯既同學。』我聽得出我既聲線有啲震，我真係好驚，個心不斷重覆唸彿經:『南無大慈大悲.....救苦救難觀世音菩薩......』

『丫! 係啦! 阿峰! 唔怪得咁熟口面啦! 差啲認唔到你! 我地好耐無見啦!』 許雯笑哂咁口，佢既態度同語氣令我有點意外，將我心中個種不安感覺慢慢掃走。

『好耐無見!? 我地幾日前唔係一齊去玩划艇......之後飄左去荒島咩?』我決定直接咁問。

由開門一刻開始，許雯一直都保持住笑容望住我，但當聽左我依句說話後，佢個腦好似諗緊啲野咁，唔洗幾秒，突然面色一沉，沉得好恐怖，冷冷地說:『唔關你事，係咁。』

我再追問:『你究竟係咪許雯?』
#17
7 年前
孔明依個做法幾好#good#
avatar
#18
7 年前
當我問完依條問題之後，我發覺依條問題好似問得好白痴，竟然係許雯面前問佢係咪許雯。

『我當然係許雯。』

『但係.....!』我正想再追問時，許雯再說:『你與其係到哂時間諗我既野，倒不如顧掂你自己先啦。』說罷，許雯就關上大門。

整條走廊得返我一個，再一次回復返死寂，我腦海仍然充滿好多問號，個心仍然好不安，睇黎我仲未驚完，而許雯留低個句說話都令我好在意，令我不自覺咁將中年男人當日個句說話同佢依句配合起黎。

" 橫掂你遲早都比自己殺 / 倒不如顧掂你自己先啦"

佢地咁講係咪代表我有生命危險!? 但如果係既話，許雯點解依家唔殺我? 佢等緊咩? 定係真係好似中年男人所講，我會比自己殺死? 頂，愈諗愈心寒，我只係一個普通既後生仔，又無干涉啲黑社會活動，又無做過咩傷天害理既事，點解會惹黎殺身之禍? 會唔會個荒島係啲咩秘密財產又或者有啲咩隱世大陰謀無意間比我踢爆左? 係就Hi Hi啦，我仲引左成班警察去左個島到!

『鈴鈴.......鈴鈴......』

一段舊式既電話鈴聲突然響起，嚇到我成身震左一震。

『Hi!』我即刻係褲袋到拎部手機出黎，仲以為用舊式鈴聲好過癮，依家嚇一嚇都咪話唔過癮，電話來電顯示正係我大學老死，劉啟明。

『喂?』

『係邊呀? 我係大學站門口呀!』

『我依家仲係頌安，我......』

『頂你呀!? 你未出門口呀? 遲到啦Hi Hi!』

『你聽我講先，我地今日唔好上堂，我有野同你講! 你係到等我，我依家即刻黎!』我決定將件事話比阿明聽，我需要第三者黎分析件事，加上阿明係性格同思想方面同我幾似，好想聽佢既意見，同埋......至少我出事既時侯，有阿明可以幫我將件事話比其他人聽。

『你又攪咩呀!? 唉! 你黎到先講! 快啲呀!』似乎阿明真係有啲嬲，但我相信依件事佢會比較有興趣。

於是我就出發去大學站搵佢。

(第五話完)
avatar
#19
7 年前
(第六話)

當我踏出錦葵閣之後，我抬頭望一望個天，正值中午時份，太陽好猛烈，我停左腳步再深深吸一口氣，好想比陽光曬一曬，將岩岩既陰森感覺掃走，我伸出右手遮一遮陽光，雖然仍然感到刺眼，但當我望住右手時，不知不覺地諗起隻右手沾滿當日殺中年男人既鮮血，係我出生以來第一次變左個癲佬咁，瘋狂咁用石頭扑對方個頭，雖然無感覺到任何罪惡感同我好清楚自己只係自衛殺人，但內心深處仍然好擔心受到法律既制裁，而且唔知道會唔會因為依件事而令自己惹上麻煩。

我去到頌安商埸對出既巴士站，乘搭87K前往大學站搵阿明。當我上到巴士之後，我刻意坐係司機旁邊既位置，如果我真係比人追殺，我諗個殺手應該唔會咁倡狂係咁多人面前殺我吧? 至少個中年男人當日都好驚其他人望到佢殺人既情況。

到總站後，去到大學站門口，已經見到阿明挨住車站外既玻璃牆等緊我。

『去格離間美心傾，我有好多野要同你講!』我望一望周圍，覺得呢到人來人往唔方便詳談，於是拉阿明走。

阿明本來想發我脾氣，但見到我今日古古怪怪，神情有啲慌張，仲話有野要同佢講，可能真係發生左啲咩大事，於是都順我意跟我走。

去到火車站格離間美心快餐店坐低之後，我將當日飄流荒島既真相，比中年男人追殺，當中既對話，警方打壓調查，同埋岩岩見到一個大過左好多既許雯既事一一講哂比阿明聽。

阿明聽完之後，用手摸一摸我額頭笑說:『你係咪係荒島到餓到傻左呀?』

我一手甩開左佢隻手，燥燥地說:『傻Auntie咩! 我個樣似講笑咩? 我依家隨時比人殺呀!』

『你岩岩都識講啦，你都無得罪人! 點會有人黎殺你呢? 動機又係咩先?』

『我可能見到啲唔應該見到既野，例如見到中年男人殺左許雯，又或者我殺左個中年男人.....而個中年男人可能係啲黑社會大佬!咁就可能......唉!我唔知!』我將我腦海浮現到既理由一一講出黎。
avatar
#20
7 年前
阿明諗左一陣，仍然笑說:『好好好，你冷靜啲先! 我就當你講既野係真，我就同你好好分析件事。首先，你係咪肯定未出事之前，個島當日只有你同許雯兩個人?』

『我只係沿住海岸線行左一圈，雖然無深入行上島上面，但我都幾肯定無人係到。』

阿明突然拍哂心口，好肯定咁講:『我同你講啦，我肯定個島無人既!』

『點解?』

『你沿住海岸線都搵唔到有任何船同艇，試問個島仲點會有人係上面呢? 假設真係有班人拎齊食物同水去住又好，露營又好，伏你又好!咁都要有船去先得架! 既然無既，姐係代表島上係無人囉。果個殺手都要自己揸快艇黎搵你地啦! 同埋你地係飄流到個島，事前又無人知道又無人可以控制到既，更加唔會預先伏定係個島到啦，就算係，第一晚就殺左你地啦!』

『係喎! 有道理!』聽到阿明咁講，我先恍然大悟。同時發覺自己搵佢真係一個明智既選擇，阿明成績同頭腦都唔錯，而且選過學生會，分析能力果然有返咁上下，我有時懷疑佢係一個資優天才，只係感情處理方面控制得好差，攪到Year one幾乎係中大身敗名裂。

『仲有你岩岩話個殺手撻左你落地之後講左啲咩?』阿明追問。

『佢話" Hi佢老味，竟然唔同我講仲有人係到 "咁囉。』

『係啦，依句說話可以睇得出幾樣野，就係除左殺手之外，仍然有第三者參與件事，"竟然唔同我講" 姐係有第三者通知或指示個殺手去殺許雯，而第三者係唔知道個島仲有其他人係到，既然唔知道有人係到，更加唔會知道係你啦! 所以你根本唔洗驚得罪左人!』

『不過......我殺左個中年男人，咁可能得罪左人呢!?』

『仲提中年男人!? 話明個島無人，就算你真係殺左佢都無人知啦，係咪先?』

『嗯......』雖然聽左阿明既分析，的確講得好有道理，聽完之後我真係放心左好多，但我都係覺得件事無咁簡單，單單係許雯若無其事返返屋企依一點已經解唔通。
avatar
#21
7 年前
留名
avatar
#22
7 年前
『至於你話許雯，我反而想見下佢，你講到佢好似隻鬼咁! Hi你日光日白撞鬼? 有冇咁猛呀!?』

『我唔係話佢係鬼，我只係覺得.......覺得佢唔係我地認識既許雯姐!』

『一個人變化咁大，應該係經歷過一啲難忘體驗先會咁既姐，大佬丫!流落荒島喎，又餓左兩日又比人追殺! 經歷過咁既野，係人都會有變化啦! 你都唔係唔好諗咁多啦，諗壞腦呀!』

『嗯......我可能真係諗多左。』雖然我口說諗多左，但我好清楚自己唔係咁，而岩岩阿明所講既野都無解釋到許雯點解比人殺左仲可以安然無恙返返屋企，可能佢打從心底都解釋唔到點解咁，而我都唔再追問落去，因為阿明已經假定左我係諗多左，再講落去都無用。

阿明望一望我個樣仲係咁擔心，於是話:『橫掂都走左堂，你都係返去抖下啦! 琴日先出院，今日就返學，你都唔好太勉強自己。』

我拍一拍自己塊臉，吸一吸一口氣，然後說:『都好。我都係返屋企抖下。』

『係啦，你自己走先。我今日住Hall唔返屋企。』

『嗯。』說罷，我就行返去巴士站坐巴士返屋企。當上到車後，我不自覺地又坐係司機身旁既座位，睇黎我心底仲係有所顧忌。

返到屋企之後，阿爸阿媽返左工，芷君又返左學，屋企只係得返我一個人，通常依個時侯我都會開電腦睇返幾套AV黎打飛機，但當我坐定定係電腦面前時，發現自己完全無果份心情，腦海一諗起許雯，我就好驚。唉，話哂咁多年朋友，估唔到依家一諗起對方就淆哂底，但我今日見到許雯由一臉笑容突然變得好恐怖個樣，我就心都寒埋。

既然無心情打飛機，於是無無聊聊上下高登討論區，睇下近幾日有冇咩特別事發生。

當我托住個頭好無聊咁用滑鼠亂Tick啲Post時，突然我心底寒左一寒，消失左一段時間既不安感覺再一次湧現，我碌大雙眼呆望住電腦，我感覺到自己成身都震抖住，因為我見到有巴打開左一個Post，而個標題寫住......

" 我最近發現有另一個自己係到監視住我 "

(第六話完)
#23
7 年前
留名
avatar
#24
7 年前
(第七話)

當我睇到依個標題既時侯，我腦海不自覺地將有兩個許雯既事同標題聯繫起黎，我即刻禁入個Post睇下，見到有個巴打打左幾段說話

" 其實都唔係最近既事，大約係七日前，我係旺角一間貢茶店返工個陣，我見到遠處有一個人一直企係到望住我，本來都無咩留意佢，但我慢慢發覺佢個樣好似我，我以為我有幻覺......但我問其他同事見唔見到果個人，佢地都見到......唉 佢企係到都無所謂，至弊就係我返工放工佢都係後面跟住我.....件事令我好困擾 "

當我見到果位巴打形容對方個樣好似佢既時侯，我又諗起一個大左既許雯。我望一望開Post時間，顯示10/25/2012 11:24 PM，即係琴日十一點左右開既。

我再用滑鼠慢慢碌落去睇下其他巴打既留言同埋『樓主』再有冇資料提供，發現好多人都唔信，留低一大堆無聊既留言:

" 無圖你話馬德鐘黎搵你都得啦 " 10/25/2012 11:35 PM

" 請致電29283283 " 10/25/2012 11:36 PM

" 有冇人組團去睇? " 10/26/2012 12:02 AM

" Seed 呢? " 10/26/2012 12:15 AM

只有一啲比較有建設性既留言先令到樓主回答，例如:

" 樓主幾多歲 " 10/25/2012 11:40 PM

"係咪失散左既孖生兄弟呀? " 10/25/2012 11:55 PM

"係依八日內有冇咩特別事發生左? “ 10/26/2012 12:31 AM

“ 果條友仲有冇繼續跟住你? " 10/26/2012 12:36 AM

而樓主都一一回答，根據樓主所講，樓主今年十八歲，好早已經問左屋企人有冇孖生兄弟，雖然唔知屋企人有冇吹水，但都幾肯定無。而果條友係依七日內都有跟住佢，令到佢返工放工都好驚，加上兩日前屋企人去哂旅行，攪到樓主唔敢自己留係屋企，所以執左少少行裝去左一個同學屋企暫住，直至屋企人返黎為止，依家都係同學屋企用電腦上。
avatar
#25
7 年前
由於件事無咩突破性發展，個Post一直都係沉底，只有樓主上黎更新一下近況先推返上黎，一眾巴打都認為係"人有相似" ，可能對方見你似佢，都覺得好好奇，又或者真係孖生兄弟而屋企人隱瞞住，但樓主一直都無比答案，令到好多人都無依件事無咩興趣，什至有人懷疑樓主係假膠。

去到最後既留言，時間顯示為 10/26/2012 10:15 AM，姐係今朝早大約十點鐘左右，而最後個個留言唔係樓主黎，我諗依個時間樓主應該返緊工。

我對依件事感到好好奇，我覺得同許雯件事有好大既關係，於是我決定係個Post留言比對方，問一問對方有關依件事既野。

" 巴打，我信你呀! 因為我都有遇到相同既事! 我想問你有冇留意似你果個人隻手腕到有冇一條奇怪既配帶呀? " 10/26/2012 01:30 PM

留言後，望一望個鐘，如果樓主返緊工既話，都唔會睇到我個留言，既然係咁不如訓一陣，因為我真係覺得好累，於是攤係張床到訓覺，但我點樣逼自己盡快訓著都好，我個腦仍然係到運作緊，不斷係到諗成件事究竟係點。本來以為只係發生係許雯身上，但當我睇到果個Post話見到有另一個自己監視住自己，我就知道件事已經唔係單單發生係許雯到，可能已經發展到其他人，什至係我身上。

唉，都係唔好諗咁多，聽阿明講，都係抖下算。

過左唔知幾耐，我耳邊隱約聽到有開門既聲音，會唔會係阿爸阿媽返左黎? 定係芷君放學返左黎?

嗯......好累，都係繼續訓。

過左一陣，我耳邊隱約聽到有人好似係我房門前行黎行去，果種重覆又重覆既腳板底離地既聲音不斷係我耳邊出現，芷君想睇我係唔係房? 佢一定想用電腦。
過左一陣，我感覺到我房門好似開左咁，哈，一定係芷君想偷偷地用我部電腦，好! 等我嚇一嚇佢先。當我感覺到芷君慢慢一步一步行緊我床邊時，我即刻彈起身，張開雙眼，大叫:『嘩!』

我嘩都未嘩完，我就嚇到呆左，因為眼前既人唔係芷君，而係著住當日划艇俱樂部提供既潛水服，一個同我個樣一模一樣既人，佢根本就係我自己。

眼前既『自己』對我冷笑，然後拎支槍指住我塊臉，個種槍與我皮膚接觸既感覺同當日中年男人用槍指住我塊臉既感覺係一樣。

『呀......呀.....』我好想大叫，好想阿爸阿媽芷君快啲入黎救我，但我無論點叫都好，都係叫唔出聲。

『呯!』

.........
#27
7 年前
#adore# 等左好耐
avatar
#28
7 年前
一下槍聲將我嚇醒了，呆呆望住天花板，吞一吞口水，原來係發夢。我慢慢起身，摸一摸額頭，定一定神，發現背上出左好多冷汗，頂佢個肺，頭先個個咩夢黎，我竟然見到自己黎殺我，一定係我日有所思，夜有所夢，唉! 連想訓返覺好既都唔得。

我望一望手錶，時間已經係黃昏六點幾，天色都開始暗。我起床踏出房間，屋企人仲未返黎，今晚個餐唔通又叫外賣? 我呆呆咁坐係大廳張梳化，開住電視睇六點半新聞報告，睇下有冇咩大新聞關於另一個自己既事，又或者有冇一班恐怖份子黎左香港。但睇左一陣都無咩相關既報導，連我之前流落荒島既事都無再跟進報導，大概已經比人遺忘左。

丫!

我突然醒起討論區個位巴打，唔知佢有冇覆我既留言呢? 我即刻衝入間房，開著部電腦螢幕，睇下對方有無覆我。

仍然無覆我。

奇怪。通常依個時侯，佢應該會更新近況，點解咁耐都未更新? 我太心急想得到果位巴打既回覆，好想知道佢所見到既人隻手腕有冇一條奇怪既配帶，如果有既話，就肯定同許雯件事有關係。咪住……Hi! 點解我咁蠢! 點解今日搵許雯個陣無留意到佢隻手腕有冇配帶!?

諗左一諗，當時許雯只係用一隻手開門，另一隻手比佢條大毛巾遮住，唔怪得我無咩留意! 如果佢有條配帶係手腕到既話，我一定會留意到!

但依個時侯唔到我諗依啲野，我不斷按下鍵盤上既F5制，不斷更新個Post最新近況，務求見到果位巴打第一時間既回覆。
avatar
#29
7 年前
時間一分一秒咁過，已經去到夜晚八點幾，連我屋企人都返左黎。

『阿峰! 你仲係到玩電腦! 過黎食飯啦! 買左你鐘意食既福建炒飯呀。』阿媽係我房外大叫。

但我仍然坐係電腦面前，有意無意地重覆按下鍵盤上既F5制，過左咁耐仲未回覆既? 唉，都係醫一醫肚先，講起上黎我成日都無食過野。

『點呀? 身體好返?未?』阿媽關心地問。

『好返好多。』我邊食邊說。

『你今日無食野咩? 食得咁快!』

我好快咁食完盒飯就行返入房繼續對住部電腦，重覆按下鍵盤上既F5制。

芷君隨後開左我道房門，坐左係我床邊說:『睇咩睇得咁入神呀，食得咁快對身體唔好架!』

我邊望住電腦邊說:『我等緊一個人既回覆。』

芷君望一望電腦，平時佢都上開依個討論區，所以好熟悉討論區既運作，當佢見到我睇緊個Post既標題係

" 我最近發現有另一個自己係到監視住我 "

芷君不禁感到奇怪，於是問:『咩Post黎架?』

我諗左一陣，真係唔知點解釋比佢聽，亦都唔知應該由邊到開始講起，於是亂咁答:『靈異Post呀!』

『咦.....夜晚晚睇埋啲咁既野!』

『......』

芷君見我無回應，就拎左我房入面既男兒當入樽係我張床到睇，我依個細妹雖然生得幾標清，性格又好，係學校都有好多人追，係一位名副其實既女神，但唔知點解對男兒當入樽，全職獵人等等既男性漫畫咁有興趣。

時間去到凌晨兩點幾，我都按到累，開始有放棄既念頭，我估果位巴打應該訓左，都係聽日先再睇。望一望身旁既芷君仲係到睇緊漫畫，我不禁說:『仲唔返房訓! 兩點幾啦!』

芷君仍然望住本漫畫書說:『我睇到最後啦!湘北對山王!』

我見佢睇到咁興奮，都唔想阻佢雅興，我最錫既就係我個細妹。於是我隨手又按左幾下F5制。

突然，我見到有最新既留言，正正就係樓主既留言

" 大家 果個個人又跟住我啦! " 10/27/2012 02:18 AM

出現了。
avatar
#30
7 年前
但樓主好似唔係同學屋企，似乎用手機上黎留言。於是我即刻Copy 我條問題，問多次:

" 巴打，我信你呀! 因為我都有遇到相同既事! 我想問你有冇留意似你果個人隻手腕到有冇一條奇怪既配帶呀? " 10/27/2012 02:19 AM

同時其他巴打都好似留意緊樓主既情況，紛紛留言:

" 報警啦傻的嗎 " 10/27/2012 02:19 AM

" 你行去同佢講!你跟向左走向右走夠未!" 10/27/2012 02:20 AM

" 樓主小心菊花! " 10/27/2012 02:20 AM

" This is......" 10/27/2012 02:21 AM

但樓主似乎無理到以上既無聊留言，唔知係咪太多人留言，又或者樓主好急睇唔到我既留言。樓主再繼續留言:

" 唉 咁夜無地鐵，我係旺角搵緊有冇車返去! 10/27/2012 02:23 AM

" 你住邊呀? 幫你Google下! " 10/27/2012 02:24 AM

" 天水圍 " 10/27/2012 02:24 AM

其他巴打都幫手解答樓主。

" 我住天水圍架! 你是但上一架元朗小巴! 去到洪水橋之後轉的士啦! " 10/27/2012 02:26 AM

" 舊金星戲院附近果間Neway對出有架專去天水圍既泥鯭的搭架!" 10/27/2012 02:26 AM


" OKOK! 元朗小巴係邊到? " 10/27/2012 02:28 AM

" 新填地街個面呀!" 10/27/2012 02:28 AM

過左一陣，樓主又留言。

" 我搵緊.....但果個人跟我跟得愈黎愈明顯,條街又無人 我好驚! “ 10/27/2012 02:33 AM


#31
7 年前
#yup# #yup# #yup# #yup#
avatar
#32
7 年前
當我見到樓主咁講既時侯，我心突然寒左一寒，我知道對方來者不善，我又諗起個中年男人槍殺許雯既情景，我好擔心樓主最後都會得到咁既下埸。

於是我連忙留言:

" 樓主! 你快D搵個多人既地方避避先啦! " 10/27/2012 02:34 AM

" 我都想.....但成條街都無咩人 " 10/27/2012 02:36 AM

我忍唔住對住部電腦說:『今次Hi Hi!』

芷君聽到我突然爆粗，似乎個Post終於有人回應，於是放低本漫畫，坐我身旁同我一齊睇個Post，當芷君睇哂近幾個留言時，大概估到有人對樓主不利，於是說:『問佢依家行到去邊到!』

我即刻留言:

" 樓主! 你依家行到邊到? " 10/27/2012 02:38 AM

(第七話完)
avatar
#33
7 年前
(第八話)

" 我依家企係新填地街285變電站門口! " 10/27/2012 02:40 AM

『咩黎架? 咩285變電站!? 有啲咁既野咩?』雖然我知道邊到係搭去元朗既小巴總站，但都未聽過有285變電站依樣野。

芷君諗左一諗，於是說:『你再問下佢附近有啲咩!』

"你附近有啲咩鋪頭呀? " 10/27/2012 02:41 AM

" 對面有間亨利公司!寫住專營消防產品! 其他鋪頭都係五金鋪! " 10/27/2012 02:43 AM

『哦.....佢一講五金鋪我就知邊到!』 於是我即刻再留言:

" 你離個小巴站仲好遠! 但你條路岩架啦! 你直行上去就得! " 10/27/2012 02:44 AM

" 好! 我依家行! 唔該哂巴打! " 10/27/2012 02:45 AM

睇黎樓主無視左其他巴打既留言，專心一意咁聽我講，我都唔希望樓主會發生啲咩意外。

" 個男人仲跟住我呀! 我企係到 佢又跟我企係到! 我走 佢又走!" 10/27/2012 02:47 AM

當我見到樓主咁講既時侯，我更加肯定對方目標就係樓主，我即刻留言:

" 快跑! 有咁快得咁快! 唔好比佢埋你身邊! " 10/27/2012 02:48 AM

我不斷重覆咁按個F5制，不斷更新個Post，好想知道樓主既最新情況，我幻想到樓主依家夜晚晚係一條無人既街上面比人跟蹤，個種感覺仲恐怖過我當日係島上面比中年男人追殺，因為至少我知道有人係後面追殺我。

但係樓主個種心情應該完全唔知發生咩事，比一個樣貌同自己好似既人跟左八，九日，而且來者不善，完全唔知道對方動機係咩，又唔知道幾時先對樓主不利，係心理方面幾乎係精神虐待，如果唔係樓主都唔會怕到唔敢自己留係屋企而搬去同學到住，我諗依一刻樓主一定處於一個極度慌張同不安既情緒之中，咁唔冷靜既話，好易比對方有機可乘。
avatar
#34
7 年前
芷君見我咁緊張咁係咁按粒F5制，加上個Post又真係有啲心寒，於是忍唔住問:『跟佢個男人係邊個黎架?』

我都唔知點答佢，因為我對整件事都充滿問號，但我相信樓主可以比到唔少線索我。我望一望部電腦顯示時間，顯示為 02:52 27/10/2012，樓主咁耐都未更新既? 會唔會發生左咩問題? 定係對方己經落左重手? 激氣呀.....樓主快啲應我啦! 究竟發生咩事呀!

" 我跑左好耐啦!! 都搵唔到有小巴總站! " 10/27/2012 02:54 AM


見到樓主留言，我都鬆一口氣，姐係佢仲生存緊，同時我亦都好快為佢擔心，照計佢條路係岩，直行既話好快就會見到小巴總站，點解仲係搵唔到個小巴總站?

『佢會唔會夜晚晚撞鬼呀? 話唔定入左啲咩異度空間!』芷君都覺得好唔尋常，加上我開頭講左依個Post係靈異Post，令佢先入為主覺得係關啲牛鬼蛇神既事。雖然我唔否定係咪靈異事件，但我相信唔係，因為我今日見到許雯既時侯都係日光日白，而且樓主都講過果個人平日都有出現，所以我幾肯定唔關撞鬼事，除非『佢地』真係咁猛，惡到可以平日都可以出現!

於是我再留言:

" 你附近有啲咩呀? " 10/27/2012 02:56 AM

" 我企係新填地街234-236變電站門口呀 " 10/27/2012 02:58 AM

Hi! 又講咩鬼野變電站呀! 我完全唔知咩黎! 講其他店鋪名唔得咩!

『阿哥! 你不如Google下睇下咩黎!』芷君說。

於是我聽芷君講，將"新填地街234-236變電站" 打上Google睇下，發現有一個咩 "新填地街234-236變電站 - 堅毅忍者- 無障礙環境調查大廈報告" 。於是我按入去睇下，格離有張Google 地圖，當我一望，即時忍唔住爆左一句粗口:『Hi! 條白痴!』
avatar
#35
7 年前
我即刻留言:

" 打比我，我電話係94340634! 快! " 10/27/2012 03:01 AM

『嘩! 阿哥你做咩留低個電話係到? 有成班人睇緊架喎!』

『......』我無回應，因為我知道事態嚴重，已經顧唔到自爆起底既問題，我依一刻只想樓主無事! 同埋問到我最想問到既問題。

一路望住其他巴打留言，一路等緊樓主打電話黎。

" 嘩!樓上做咩勁留電話? " 10/27/2012 03:01 AM

" 有冇人打去玩下? " 10/27/2012 03:01 AM

"Hi sosad !咁都有自爆睇!" 10/27/2012 03:02 AM

『鈴鈴.......鈴鈴......』

一段舊式既電話鈴聲響起，雖然預左部電話響，但係依個咁緊張既氣氛下，始終都係嚇左一嚇，一日之內嚇左兩次，頂佢個肺! 我決定以後轉鬼左個鈴聲佢。

望望電話顯示 " 未有來電顯示 "，似乎樓主好小心，用133打黎。

『喂! 係咪巴打呀? 你依家停低係到先!』我要求樓主依家停係到，因為佢行既方向係唔岩。

『係....咻咻.....咻咻.....咁......我應該點行?』樓主不斷喘氣，睇黎佢跑左一段路。

『你冷靜啲先! 你個條街係岩既! 但你行既方向錯左! 你應該行返轉頭!』

過左幾秒，樓主似乎有點埋怨:『唉......又要跑返過去! 好好好!』

我似乎意識到對方想收線，我即刻叫停佢:『巴打唔好收線住! 既然打左黎就等埋你上車先收線! 廢事你又行錯路!』

『OKOK.....唔該哂!』

電話又傳來一陣陣既喘氣聲音，同隱約聽到衣服同袋既碰撞聲音，大概樓主揹住個袋跑。


avatar
#36
7 年前
突然，我醒起我要佢打黎既目的，於是即刻問:『巴打! 我有條問題想問你! 你有冇發現跟你果個人隻手腕到有冇一條配帶?』

『下? 咩配帶?』

『跟你果個人隻手腕到丫!』

『你等等!』似乎樓主轉身望一望跟佢果個人。

『Hi Hi喇! 條友唔見左!』 樓主即時說。

『幾時唔見?』

『我都唔知! 佢會唔會走左?』

『都係唔好理住! 你依家快啲跑去小巴總站先啦!』

『OKOK!』

電話再一次傳來一陣陣既喘氣聲音，聽到我心都寒埋。

我忍唔住再問:『跑到去邊?』

『咻咻.....依家.....依家係宏業工業設備間鋪到!』

『嗯.....應該岩架啦!快啲!』其實我都唔知岩唔岩，果到成條街都係五金鋪，我鬼記得有咩鋪頭係果到。

『咻咻......OKOK!』

電話再一次傳來一陣陣既喘氣聲音，我都開始著急了，左腳不自然地狂震，好想樓主佢快啲到車站，因為車站果到好多人，咁對方就無機會落手。

『啪!』芷君一野拍落我隻大脾到，然後說:『停! 人搖福薄樹搖葉落呀!』

我真係好心急，我再問:『點? 到未?』
『咻咻......咻咻...我跑緊.....丫......跟我果個人係我前面呀! 點算呀! 我仲行唔行過去?!』樓主驚見對方係前面，阻住佢去路。

『你附近有冇人係到?』我即刻問。

『我睇睇先.....無呀! 周圍都無人呀! 條友跑緊埋黎呀! 佢拎住把刀呀! 佢要殺我呀! 救命呀!』接著聽到樓主轉身跑既聲音。

我心諗:『果然係想殺樓主!』

我即刻大叫:『快啲跑!一見到有人就跑埋去! 唔好比佢亂黎!』

『咻咻......救命呀! 救命呀!』

『點呀? 佢仲追緊你呀?』

『咻咻......咻咻!』

『喂! 巴打! 點呀! 不如報警啦!』

『咻咻......咻咻!』

『喂?! 巴打! 喂! 聽唔聽到! 你報警先啦!』

『咻咻......救命呀......咻咻!』

電話只係傳來一連串既喘氣聲音，樓主驚到無時間應我。

『等等.....我見到前面有人!』突然樓主說。

『好!即刻跑過去! 有人就得! 條友仲有冇跟!?』

『有呀! 我依家跑去先!』樓主放低電話，我只係隱約聽到樓主大叫:『唔該! 唔該! 救命呀!』似乎係叫緊佢眼前果個人。

我緊緊地握緊電話係耳邊，發覺自己手心出哂汗，我都緊張埋一份，而芷君都用一對不安疑惑既眼神望住我。

我細細聲對芷君說:『佢見到有人，應該無事!』

『嗯! 咁就好!』
avatar
#39
7 年前
我再行埋一邊，握緊電話係耳邊，聽聽樓主情況如何。只聽到幾下快腳步既聲音。

突然隱約聽到樓主一副疑惑既口吻講左一句:『老豆?』

" 嗯!? "

接著聽到電話跌落地既聲音，樓主發生咩事?

"呀.....唔好......呀......呀....."

電話裡傳來一把垂死既呻吟聲音，我意識到樓主已經出事，我激動地對住電話大叫:『巴打!! 巴打!! 發生咩事呀!! 巴打!! 應我呀!!』

芷君被我突如其來既反應嚇親，係咁問我:『做咩事?』

"呀...........呀......呀....."

『喂!!!應我呀!!! 喂!!!』

" ...... "

數秒後，一片死寂。

耳邊只係聽到電話傳來的微弱既風聲，接著聽到一把陌生既聲音:

" 攪咁耐都未落手!做咩呀你? 下? 你睇下時間! 唔係我黎幫你! 你遲早消失! "

" 對唔住......爸! "

" 執好佢既野，我地返屋企! 我地個面攪好哂! "

" 嗯! "

接著聽到有人執起樓主部電話既聲音，傳來陣陣摩擦聲音，然後對方發現部電話係通話中，不禁問:『喂?』

聽到把聲好似巴打本人，但把聲又好似"老牛"左好多咁，但我都唔理咁多，即刻追問:『巴打!? 你發生咩事! 我以為你.....』我話未說完，已經有人係背後大叫:『收線啦!』

『嘟。』

對方收左線。

我拎住部手機，呆哂咁望住芷君。芷君見到我咁樣，唔知點解好想喊，嗚咽地說:『阿哥點呀......唔好嚇我呀，我好驚呀。』

而我依一刻，我腦海只係一片空白。


(第八話完)
avatar
#40
7 年前
(第九話)

我關上手機，輕輕掉落張床到。我慢慢坐係床邊，岩岩件事黎得太快，一時之間消化唔到，個腦仍然一片空白，房間內只剩下芷君既嗚咽聲。

『咚咚咚咚!咚咚咚咚!』

突然數下敲門聲嚇到我同芷君個心離左一離，我地不約而同地望住道房門，經歷過岩岩咁緊張心寒既氣氛，加上時間已經去到凌晨三點幾，依家任何聲音任何動作都嚇到我地唔知點算咁，面對有人敲門更加唔知比咩反應。

『你地咁夜係到嘈咩呀? 仲唔訓?』門外傳黎阿媽把聲。

芷君聽到阿媽把聲之後即刻放鬆哂，正想開門比阿媽入黎個陣，我腦海突然靈光一閃，即刻捉住芷君隻手，唔比佢開門。芷君又一次比我突如其來既動作嚇親，即刻想喊。我將佢拉埋我身邊，然後細細說:『等我去開，企我後面。』

芷君帶住嗚咽既聲音，想喊又未喊既語氣問我:『阿哥呀......你做咩呀......出面個個係阿媽黎架!』

『咚咚咚咚!咚咚咚咚!』

又傳來數下敲門聲，接著門外阿媽又叫著:『開門啦! 做咩事呀!』

我不斷係房到搵一樣野，但搵既時間愈長，門外既敲門聲次數就愈多，我急得推倒哂桌上既文件同拉開所有抽屜出黎搵。

而芷君見到我好似癲左咁樣，依一刻終於忍唔住喊起上黎，不斷重覆叫住同一句:『阿哥呀......你做咩呀.....』

究竟個樣野去左邊呀!我明明記得放左係房到!

『咚咚咚咚!咚咚咚咚!』，『咚咚咚咚!咚咚咚咚!』

門外既敲門聲愈黎愈激烈，除左阿媽把聲之外，今次連阿爸把聲都出現。

『阿峰! 開門呀! 老豆呀! 開門先啦!』

搵到啦!
avatar
#41
7 年前
lm#yup#
avatar
#42
7 年前
芷君發現原來我一直搵既野就係一把界刀。

我右手拎住把界刀，然後放係背後，再慢慢走去道房門前，吞一吞口水，定一定神，暗地對自己說:『無事既.....無事既.....』

『咔嚓』

我慢慢將門打開，眼前既兩個人正正就係我阿爸阿媽。阿媽見到芷君係到喊，即刻跑去佢身邊，然後係咁問:『發生咩事呀! 下?!』

阿爸見到咁樣，即刻對我大叫:『你攪咩黎呀!攪到個妹喊到咁!』

依一刻，佢地兩個一路講野，我一路都聽唔入耳。我在意既係，佢地隻手腕有冇一條奇怪既配帶。

『阿峰!』阿爸忍唔住再一次大叫。

嚇到我震左一震，開始回過神黎，同樣地，我都發現佢地隻手腕無任何野，個刻我先放鬆一口氣。

『下? 咩?』我呆呆地說。

『我問你呀! 你攪咩黎呀!攪到個妹喊到咁!』

我望一望芷君，再望一望阿爸阿媽既反應，即時苦笑著說:『喂喂喂.......咪住先! 你地唔係以為我攪細妹呀!? 痴線啦! 我地係到睇緊鬼故呀! 佢自己又細膽嚇到唔知點咁!』

芷君見我話佢細膽，即時反擊:『係你無啦啦係到大叫，又唔比我開門! 係人都比你嚇親啦!』

阿爸阿媽見到我地咁樣都放鬆一口氣，起碼無亂倫事件，唔洗要社工出動。之後阿媽無好氣地說:『兩兄妹咁大個人仲咁無里正經! 你做阿哥既又嚇個細妹! 芷君! 返房訓! 依家幾點呀! 』

阿爸都無好氣咁放低一句:『我聽日仲要返早架!』說罷，就返返自己房到，阿媽又拉左芷君走左。

突然間，間房既人全部離開哂，我慢慢關上房門，房內又回復一片寂靜。我呆呆咁望住把界刀，我係咪太過敏感呢? 定係我岩岩隱約聽到果位巴打講左一句:『老豆!?』而起左疑心呢? 因為我聯想到一樣野，如果真係有另一個自己出現，照道理，果位巴打既父母都會有另一個自己，唉，好亂......件事愈黎愈複雜。
avatar
#43
7 年前
我將把界刀放返係張電腦檯上面後，就攤左落張床到，呆呆望住天花板，個腦再一次高速運作，將岩岩成件事好似播影片咁，不斷係我腦海入面播放。

首先，果位巴打肯定同許雯件事有關連! 許雯成件事最恐佈既位就係比人殺左之後消失埋，繼而有另一個『許雯』出現，但依個『許雯』又唔係同許雯真係一模一樣既樣，感覺係好多年後既許雯。而果位曾經形容過對方係似佢，但又唔係一模一樣，咁樣同許雯既情況係一模一樣，加上我岩岩聽到對方執起部電話"喂"左一聲，雖然把聲"老牛"左少少，但離不開果位巴打把聲，令我更加肯定有另一個『巴打』。

雖然唔知道對方動機係咩，目的又係咩，但都幾肯定既係，對方一定要置『自己』於死地，正正就係當日中年男人同我講果個一句 "橫掂你遲早都比自己殺!" 依番說話不謀而合，同樣地，都代表左有另一個『我』既存在。而頭先佢地話如果再唔落手既話，就會消失!? 依句我諗唔明係咩......唔通唔殺死自己就會消失返? 佢地係咩人黎? 假設佢係未來人，如果殺左以前既自己，咪唔係代表佢地係未來都會消失既咩? 雖然我唔係咩大科學家，但我睇戲都睇得多，都知道無以前既自己，又點會有將來既自己!?

同埋我諗極都諗唔明點解我會牽涉其中，除左飄流到荒島以致殺左中年男人之外，我真係諗唔到我有其他地方係得罪左人。而且我同許雯只係同學關係，又唔係佢男朋友，何必將我拖埋落水!?

咪住! 男朋友! 會唔會果位巴打係許雯既男朋友呢? 但又唔係喎......我印象中既許雯係無拍拖架喎! 定係佢地收收埋埋玩地下情呢? 唔係.....唔應該咁諗，除左男朋友之外，果位巴打可能係識得許雯，當中既關係可能牽涉到一啲恐怖事件!

冷靜啲諗，

丫......救命呀! 我諗到頭都爆埋! 完全估唔到件事究竟係點! 究竟依家發生咩事呀!

我起身摸一摸額頭，拍一拍塊臉，望望前面個鐘，顯示時間為 03:34 AM。已經三點幾，自從流落荒島開始，我精神狀況愈黎愈差，主要原因都係無覺好訓，激氣，究竟依個情況仲要持續幾耐! 我仲要攪到自己愈黎愈神經質，離譜到拎把界刀出黎防我既父母......睇黎我真係要好好休息。

正當我再次想訓既時侯，我隻手摸到我部手機，我拎起再諗左一陣，可能果位巴打會無事呢!? 雖然依個諗法都幾天真，但不妨一試，於是即刻起身睇下個Post，睇下果位巴打有冇回應。
avatar
#44
7 年前
最後只剩低一班巴打係到吹水，罵樓主假膠扮消失，又話我留電話夾埋做戲。於是我熜左個螢幕，嘆左一口氣，除左好似其他巴打留言一句:『R.I.P』之外，我都唔知可以講啲咩比已經死左既巴打，又或者我都好希望果位巴打真係假膠黎，係到做戲呃我地，如果佢留言話玩我地，我會好開心，但係我內心深處相信，果位巴打已經死左。

關左房燈，訓落張床到，腦海雖然唔想再諗依件事，但仍然浮出四個字 - "新填地街"。

我決定聽日去依條街到睇下有冇發現......順便搵多次許雯......睇下佢隻手腕有冇配帶.....再搵下....

諗下諗下，就訓著左。

(第九話完)
avatar
#45
7 年前
(第十話)

『轟隆，轟隆』

巨大既打雷聲將我驚醒，強風從窗口吹入黎，吹得窗簾不斷飄盪，陣陣冷風令我不禁有點陰寒。

我起身關一關窗，望一望個鐘，顯示時間為 11:34 AM。都就快到中午十二點，但天色反而開始昏暗，雨落得好大，不斷拍打對面馬鞍山運動埸既天蓋，發出『啪啦啪啦』既雨聲，感覺好似就快世界末日咁。

打開房門，照舊屋企又無人，阿爸阿媽返工，芷君又唔知去左邊，出面橫風橫雨仲出去玩，難得放假好應該留係屋企溫書。打開雪櫃拎左罐可樂黎飲，企係大廳窗口位，望住啲雨愈落愈大，大得好似一塊白布一樣將眼前所有景物都遮掩住。既然天氣咁差，不如今日唔好出去，因為我最討厭落雨出街既感覺。

坐落梳化，開著部電視留意有冇新聞報導旺角新填地街既事，我亦都用手機開高登Apps睇下果個Post有冇更新到。

最後咩都無報導，果位巴打都無再留言。

" 橫掂你遲早都比自己殺! "

腦海再一次浮現出中年男人對我講過既說話。我唔想做下一個受害者，如果我一放鬆，隨時命都無，我一定要知道真相係點，但如果我自己一個人去查既話，隨時死左都無人知，我需要一個戰友，於是我即刻打比劉啟明。

『喂! 阿明! 係Hall到?』

『今日放假呀，琴晚返左屋企啦!』

『咁就岩! 發生左件大事! 電話唔方便講，落黎傾! 頌安商埸門口等。』阿明正正就住係我對面棟樓，好多時我地都會約埋一齊返學。

『咁大雨仲叫我出黎? 你玩野咩!』

『總之出黎啦! 真係有野發生呀!唔講啦! 總之下面等啦!係咁!』說罷，我就拎左把遮出門，我今日一定要查清楚發生緊咩事。
avatar
#46
7 年前
當落到去頌安商埸門口，等左一陣就見到阿明。

『陪我去旺角先。』

『下? 出旺角? 我著緊拖鞋喎! 你又唔早講!』

『行你就行啦!』之後我地先搭87K巴士到大學火車站，再搭東鐵線火車去旺角東。一路上我將琴晚既經歷重新講多一次比阿明聽，仲將高登個Post比埋佢睇，但佢仍然仲未接受到。

『你不如打電話比果位巴打啦! 可能佢無事呢! 再唔係幫佢報警啦!』阿明說。

『唔得，佢用左133打黎，無來電顯示，我搵唔返佢，報警都無用。』

『會唔會真係假膠呀?』阿明邊說邊用手機按緊高登個Post，雖然佢說話仍然帶有疑問，但從佢既語氣黎講，佢似乎開始相信，因為佢見到對方係八日前已經講緊件事，照計假膠都唔會玩咁耐。因為一個有心玩野既人，最想見到就係一班人既反應，所以好想急不及待咁快啲見證自己既成果，所以八日時間實在太長。

『你覺得呢?』我反問佢。

『總之去到你講果條街再講。』阿明望望火車外既景色，天色昏暗得恐怖，雨仍然落得很大，令到阿明不禁有點心寒，腦海不斷回想起琴日阿明係美心同佢講既經歷，阿明打從心底希望唔好真係有事發生。

當我地到達旺角朗豪坊後，再行去奶路臣街方向，終於到達左新填地街。當我地到左之後，已經發現有一架去元朗既小巴泊左係到，依個位置正正就係果位巴打需要去既小巴總站。

我地沿住直線慢慢行果位巴打曾經行過既路，行左大約兩個街口終於比我地發現一間叫宏業工業設備既鋪頭。我同阿明再回頭望望小巴總站方向，不禁感到無奈，暗嘆地說:『如果當初佢無行錯方向既話，一早已經到左小巴總站。』

『算啦，唔好再望，聽你講佢係前方見到另一個自己，即係話佢會調頭走，大約跑左幾分鐘就遇害，我地繼續沿住條路行應該搵到唔少線索。』說罷，阿明就撐住遮繼續行。

我望住阿明既背影，不禁笑了，因為佢終於對依件事感到興趣，有阿明加入，至少可以多一個人分析同比意見，因為我好怕自己真係會亂諗野。
avatar
#47
7 年前
我地一直行，竟然比我發現新填地街285變電站，我都係第一次見有依間野既存在，之前Google都無圖睇。

『嗯? 有十字路口，果位巴打沿住直線行定係向住唔同方向行?』我地行多幾步就發現有個十字路口。

『應該直線，一個處於極度慌張既人比人追殺，個腦應該咩都無諗，只有繼續向前跑。不過為安全起見，我地一陣行哂所有路口佢。』

『嗯。』

我同阿明行哂所有十字路口既街，一路上不斷仔細咁望住地下睇下有冇發現，但發覺咩都無，連少少血跡都無，情況同當日係荒島一樣，許雯身中多槍，但竟然一啲血跡都無，最後連條屍都消失埋。

阿明撐住把遮慢慢屈低身，摸下地面，然後說:『依家落緊大雨，話唔定啲血比雨水沖散哂。』

『但如果比雨水沖散既話，姐係代表啲血跡本來存在。既然存在，應該一早比人發現。』

『可能條屍比人處理左，順便清理埋啲血跡。』阿明邊摸邊說。

接著阿明轉頭同我講:『你放心，我唔係唔信你，我只係想用比較科學既角度去睇依件事姐。』

『咁你依家係咪信有依件事?』

『嗯，你講到似層層咁，好難唔信喎。同埋......』阿明好似有野想講。

『同埋咩?』

阿明企起身沉重地同我說:『同埋如果真係有依件事既話，唔單止許雯，仲有你同我，什至全世界每一個人都有另一個自己。如果對方真係置我地於死地既話，我地每一個人都會有生命危險。』

突然天空閃左幾下雷電，接著又傳來一陣巨大既雷聲:

『轟隆，轟隆』

阿明抬頭望向天說:『唔知有冇黑色暴雨呢? 估唔到就黎冬天都會落大雨。』

『我依家想搵一個人。』

阿明聽到之後，再拍拍我膊頭說:『行啦，我地去搵佢。』說罷，就行係我面前。

『你知我想搵邊個咩?』

『許雯呀嗎!行啦! 好大雨呀!』阿明邊揮手邊說。

『果然利害，劉啟明。』我暗暗地說。
avatar
#48
7 年前
係火車上面，我同阿明再一次分析件事，首先我地假設對方係大我地至少五年既未來人，我地亦都同意對方目的係想殺我地，至於動機仍然未知，但諗唔明點解另一個許雯唔親手自己殺，反而由一個中年男人出手，但基於果位中年男人曾經暗示過有第三者指示，我地都唔排除係未來既許雯買兇殺人。而跟蹤果位巴打既人，我都幾肯定未來既巴打，最正路既係未來既巴打親自殺返，而唔係買兇殺人。

『買兇殺人依個理由都幾合理，你諗下許雯咁弱既人，唔好話拎把刀殺人，殺隻螞蟻都唔敢啦佢!』阿明講野雖然誇張左，但不無道理，話許雯殺人我都唔係好信。

『但你有冇諗過一樣野，如果未來既我殺左依家既我，咁未來既佢咪都會一齊死埋?』我將我琴日諗既野講比阿明聽。

『你問我......我問邊個!? 不過你咁諗都係一般Common sense既諗法，個世界可能唔係我地咁諗得咁簡單，一切都可以唔合常理。』

『你又岩，就係有班未來人黎左......依一樣野就已經唔合常理。』

傾傾下，好快到左頌安邨，我地向住許雯所住既錦葵閣行去，我地要問清楚許雯究竟發生咩事。係等升降機期間，我不禁問一問阿明:『喂......你唔驚既咩?』

『驚咩呀? 許雯都驚? 我一隻手都揪得嬴佢啦!』

『老老實實，上次見佢個陣真係幾恐怖，感覺好似唔同左人咁。』

『唔係化......你咪鬼嚇我。』

升降機到左17樓，當我地踏出去時，又聽到數下巨大既雷聲:

『轟隆，轟隆』

我同阿明你眼望我望，大家都無出聲，慢慢行去許雯屋企門口，同琴日一樣，成條走廊都好死寂，無任何人走過，比我感覺陰陰森森咁，只有段段雷聲同啪啦啪啦既雨聲。

我深呼吸一下，定一定神，冷靜下自己，再望下阿明，阿明點頭示意無問題，我就再慢慢伸手去禁門鐘。

『叮噹!』

(第十話完)
avatar
#49
7 年前
(第十一話)

禁左一下門鐘之後，好耐都無人應門。

同琴日我搵許雯既情況一樣，令我視線不自覺地望向門上既防盜眼，諗起當時有個黑影哄埋黎個下心寒感覺，如今仲有少少淆底。

阿明禁多幾下門鐘之後，都係無人應門，而且鐵閘鎖左，我地都無得貼住大門聽下屋內入面既情況。

『可能落左街，我地係到等下。』說罷，阿明拍一拍自己個屁股，坐左係鐵閘門前。而我就挨住道牆，呆呆咁望住前面。

『啪啦啪啦啪啦』

雨聲不斷，係陰森既氣氛底下，我同阿明都唔知可以講咩好，只係突然間感到一陣累意，我係到諗如果無出現過近來種種既事，我依家一定係自己張床到舒舒服服咁訓，望住出面好似世界未日既天氣，而自己可以置身於事外個種暢快感覺真係非筆墨能形容。

我地一直沉默左十幾分鐘，阿明終於開口說:『其實諗深一層，真係幾荒謬。』

『你指咩?』

阿明係褲袋到拎包煙出黎，好順手咁拎左支煙放係嘴邊，點著後再狠狠咁吸左一淡，然後輕輕呼出。

『未來人喎，唔荒謬咩，家陣拍戲咩。』

我用手揚一揚，唔想啲煙霧飄過黎，因為我覺得啲煙真係好難聞，但我都係第一次見阿明食煙，以我認識既佢，唔似會食煙既人......不過，食煙有樣睇既咩?

阿明見我好似好抗拒，笑左一笑，然後說:『好難聞呀? 哈......我以前都好憎人食煙，又貴又難食，都唔明點解有人可以一日幾包幾包咁食。』

『咁你依家又食?』

『唔知丫，到依家為止我都係咁諗，都唔知食黎做咩。但當我Feel到有壓力既時侯，有支煙比我吸下，我感覺會好好多。』說罷，阿明又吸左幾口。
avatar
#50
7 年前
『你依家好大壓力咩?』

『嘿......少少啦，我係到諗五年後既我，會係一個點樣既人。而佢又點解要置我於死地，哈.....殺自己，我諗我依世人第一次比人憎到真係想我死。』

『放心喎，我一定唔比佢咁做。』

阿明點左幾下頭，轉頭笑笑同我講:『讀左大學三年，我無咩真心既兄弟，只有阿言同你，係我覺得值得花時間放感情去維繫既人。』

聽左阿明咁講之後，我就坐左係佢格離，拍一拍佢膊頭，真心地說:『多謝。』

『同你講樣白痴野，你聽過感情樹未?』

『感情樹? 咩黎?』

『你拎隻手出黎。』

『咩?』我遞左隻右手比阿明睇。

阿明攤開我手掌，然後指住我手掌上三條線說:『曾經有個人同我講過，感情樹係一棵專收集感情作養份既樹，當你同某一個人感情好好既時侯，感情樹既樹枝就會生長，感情愈好，樹枝就會生得愈長。』

『咁棵樹係邊?』

『唔知架，係個心入面怪。』

『車.....你講到好似真係有依棵樹咁，咁啲樹枝呢? 無棵樹又點見佢生得長?』

接著阿明將手上支煙慢慢係地下鑽，鑽到支煙熜左。然後再係我手掌上面畫左一畫，我見佢咁做，雖然覺得好污糟，但我見到阿明咁認真，反而一啲嬲既感覺都無。

阿明突然望住我笑說:『做咩? 唔覺得污糟咩?』

『覺架，不過你咁做總有你既理由。』
『嘿.....你棵感情樹會慢慢......慢慢.....吸收感情既養份，慢慢....慢慢....生長到你手掌上面既感情線。拿! 你睇下! 你條感情線係咪深色左，證明我同你既感情又向前左一步! 今日一小步，人類一大步丫! 哈哈!』

我無理到佢個爛gag，反而望一望手掌，見到條"感情線"比阿明支煙畫到灰色，線邊仲佈滿左零零碎碎一粒粒既野，其實真係幾污糟，但諗諗下，如果有啲意境幻想下既話，真係好似阿明所講，條樹枝真係生到我手掌上面，仲深色左。

『啪啪!』

阿明將我隻手拍左幾下，將啲煙灰整走。

『做咩拍走佢? 唔係話感情樹枝咩!』

『傻既咩你! 依啲低能野講完就算架啦，你貪污糟咩!』

『超!』

我地兩個再一次沉默起黎，阿明又繼續拎另一枝煙出黎食。而我比阿明攪一攪，我腦海一直諗緊阿明口中所講既感情樹，究竟係點既樣呢? 不禁問一問阿明:『依樣野你諗出黎架? 都好老土下喎。』

阿明呼左淡煙出黎後說:『唔係我諗，係一個......對我好重要既人同我講。』

見到佢個樣咁沉重，我諗依個人對佢真係幾重要。

『不過.....諗返起岩岩我地既對話，真係好Gay! 哈哈!』

『妖你stop la!』

『哈哈哈!』

突然遠處傳來一段升降機到達樓層既聲音，似乎有人出Lift門，慢慢行緊埋黎。我同阿明即刻收起講笑既心情，內心既緊張同不安感覺慢慢湧上黎，我地兩個視線向住走廊轉角位方向望去，明明我地黎搵許雯，但內心依一刻嚇到反而唔想見到許雯出現。

腳步聲愈黎愈大聲，我同阿明就愈緊張。
avatar
#52
7 年前
之後出現既係一個拎住幾袋餸既肥師奶，我同阿明都鬆左一口氣。由於之前都黎過許雯屋企唔少，依個肥師奶就係住係許雯對面屋企，我諗佢都認得我。

當肥師奶行到門前，一路開鐵閘一路同我地講:『地下咁污糟，做咩坐係到丫?』

『無呀，我地行到累想坐低抖下。』我開口說。

『搵阿雯呀? 佢地成家琴晚去左旅行喎!』

聽到後，我同阿明都彈左起身，驚訝地問:『旅行? 我琴日先見完佢黎喎!』

『我唔知丫，我琴晚炒菜個陣無油，又唔想咁麻煩咁街買，咪問下許太借囉! 點知佢地成家人執緊野，話去旅行，之後好急就走左。』

阿明即刻搭咀:『你覺得許雯有冇變到?』

『阿雯? 嘩! 真係女大十八變! 靚女左好多!』

『咁伯母佢地呢?』

『許生許太? 有冇變? 呀......又唔係好覺既，不過你咁問到，我又覺得好似少少唔同左咁。你地做咩咁問呀?』

我同阿明對望左幾秒後，大概我地都諗到同一樣野。

『咁你有冇見到佢地隻手腕有冇配帶?』

『邊鬼記得丫! 你想知既話!你咪等佢地去完旅行再問佢囉! 我要去煮飯啦!』說罷，肥師奶就拉上鐵閘關上門。

我地見許雯唔係到，我同阿明決定走。等緊升降機個陣，我大概估到件事係點。
avatar
#53
7 年前
我係上個po16頁問個樓主問題
avatar
#54
7 年前
『你點睇?』阿明問。

『正如我地當初假設許雯已經死左，無事返返黎果個就係未來既許雯，而許雯既爸爸媽媽......我諗已經比未來既自己殺左。』我將我既諗法講出黎。

阿明再即時接著說:『加上你琴日咁突然搵許雯，仲問埋啲奇怪問題，我諗對方意識到件事已經揚左出去，為避免不必要既麻煩，於是好急咁走左。』

『激氣! 仲諗住搵到佢可以知道成件事係點! 依家佢去左旅行!我地點搵到佢!』

升降機咁岩到達左17樓，開門後，有一家人出Lift，慢慢係我地身邊走過。

我入左Lift之後，見到阿明仍然企左係出面，於是問:『做咩唔入黎?』

『要搵未來人既話，唔一定要搵許雯。如果件事慢慢發展落去既話，隨時係我地身邊......又或者岩岩係我地側邊行過既人，都可能係未來人。』

聽到阿明依番說話後，一股寒意同不安既感覺再一次湧現，因為我意識件事開始慢慢咁發展起黎，隨時遠超我們想像之中。

(第十一話完)
avatar
#55
7 年前
留名


avatar
#56
7 年前
(第十二話)

踏出錦葵閣後，雨仍然落過不停，天色昏暗得令人感到消極，令我本來沉重既心情變得更加沉重，我同阿明撐住把遮呆呆咁企係錦葵閣門口，依一刻大家都睇唔清我地既將來，更加唔知道應該點做，都唔知道應唔應該報警。

嗯!? 報警!?

『阿明，陪我去多個地方。』

『仲想去邊?』

『新界北總區失蹤人口調查組。』岩岩靈光一閃，令我諗起陳Sir依個人，佢同另一位同事都清楚知道我既經歷，加上佢地去過荒島調查過，我相信佢地應該會知得比我地多，加上佢地係警察，佢地更加清楚知道下一步點做。

搭87K巴士去到大學火車站，再坐火車到大埔墟站，出站後坐的士去到大埔安埔里，見到一座警局大樓。當我同阿明入到去，發覺好多部門，一時之間唔知應該點搵好，於是去左問坐檯既警察。

『我想搵新界北總區失蹤人口調查組......既陳Sir，依個係佢電話。』我遞上一張Memo紙，寫住陳Sir留比我既電話。

『邊個陳Sir呀?』

『我唔係好記得佢全名，佢剩係留左個電話號碼比我，但個電話號碼已經停止使用。佢之前跟緊赤洲島單失蹤案。』

『等等啦! 我幫你問一問同事。』

接著我同阿明企左大約十分鐘，之後有位比較後生既警察過黎問我地:『邊位搵陳Sir?』

『係我，佢之前跟緊我單Case。』

『你單Case? 咩Case呀?』

『之前我係深圳玩獨木舟遇到風浪，之後飄左去赤洲島到......』

『哦......我知你地講咩，依單Case都幾特別! 不過你地要搵既陳Sir比人調左部門啦喎。』

『比人調走左? 咁突然既?』

『唔止佢一個既，有份調查依單Case既人都全部比人調走哂!』

『知唔知咩原因? 有冇其他方法搵到佢?』

『上層做野我地做細既點會知呀。如果佢留比你既電話都搵唔到既，我諗我都幫唔到你。你地有急事搵佢咩?』

阿明突然輕輕捉一捉我隻手，搖頭示意叫我唔好講咁多，我大概明佢意思，於是說:『無，想多謝佢之前幫過我姐。』

『仲以為有咩大事搵佢，原來多謝咋!? 警察幫人好正常姐，唔洗多謝既! 如果無咩野既，我返上去做野先!』說罷，個警察哥哥就走左。
#57
7 年前
#good# #good#
avatar
#58
7 年前
似乎政府應該知道有未來人既事，而且仲好刻意咁隱瞞，將調查赤洲島既人全部調走哂，而且電話被停止使用，大概唔想果Team人將件事講出去。

『如果政府有心唔想比人知，我諗我地點問都好，都搵唔到佢地。』阿明說。

『嗯......政府知道都係一件好事黎，最起碼佢地應該有所佈署，唔洗我同你兩個傻更更係到唔知點算咁。』

『政府你都信? 許雯同果位巴打兩家人都比人殺左，我諗依家每一分每一秒都有人比未來人殺，政府佈署!?哂勁氣!』

見到阿明一講政府就咁燥底，先醒起佢攪開社運，對依個不知所謂既政府真係恨之入骨，更加唔會期望依個政府會做野。

『咁我地應該依家點?』我問。

『都夜啦，返屋企啦! 我依一刻有啲擔心屋企人。』

阿明踏出警局門口後，隨即打開把遮，然後沉重地同我說:『我絕對唔會比屋企人有事。』

我望住佢個對堅定既眼神，個刻覺得阿明將佢屋企人條命睇得仲重過自己條命，但唔知阿明有冇諗過，如果未來既伯母同世伯真係出現係阿明面前，阿明又會唔會殺得落手呢? 雖然係未來人，但畢竟都係自己父母，對自己父母下重手真係一件好難做到同留低好大陰影既一件事，而且殺左未來既屋企人，都唔知會唔會攪到依家既父母消失，一直以來都係未來人殺依個時代既人，但我地從來都唔知殺左未來人既自己會有咩後果。

以上既情況都可以套落係我身上，如果未來既阿爸阿媽同芷君出現係我面前，我又會唔會落得手殺左佢地呢? 殺自己好容易，但殺屋企人......唉，但願依件事快啲完結，唔好比我面對依個有違道德既情況。

返到馬鞍山後，大家都好急想快啲返到屋企，最後阿明講左一句:『有咩電聯啦!』就跑走左。

我都唔敢怠慢，拿拿淋跑返屋企，腦海希望未來人只會選擇性出現，許雯同果位巴打只係個別例子，除左佢地之外，就唔會再有未來人黎。
avatar
#59
7 年前
新POST留名
#60
7 年前
留個靚名先 #good#


avatar
#61
7 年前
行到屋企門口，已經聽到芷君係到向阿爸阿媽撒嬌，話今晚好想食壽司，如果佢地肯既話就即刻打比我叫我買返黎。企係門口既我，聽到之後都鬆左一口氣，因為我估五年後既芷君唔會仲係咁細路女向阿爸阿媽撒嬌吧!?

我開門後，芷君見到我即刻大叫:『哎呀! 阿哥返左黎呀! 唉! 無得食壽司!』

『聽日啦! 聽日我買幾盤返黎。』見到佢地無事，我心情都好左好多。

『真架?! 阿哥好野! 阿爸阿媽! 阿哥話聽日買幾盤壽司返黎呀!』芷君開心到衝入廚房同阿爸阿媽講，而我都順便入廚房拎罐可樂飲。

阿媽見到我後就話:『阿妹要咩你就買咩比佢，你遲早縱壞佢呀!』

『拿!阿媽! 依啲唔係叫縱壞! 阿哥鍚細妹係天公地道既事呀嘛!』芷君捉住我隻手，邊挨落我膊頭邊笑說。

『你呀! 想食壽司既話，你依家就即刻去溫書! 你就快考DSE架!』

芷君即刻扮一個敬禮姿勢，笑說:『Yes Sir!』說罷，就走左入房溫書。

『停停停停! 碟蟹等我黎攪啦! 一陣夾到你隻手就大件事啦!』阿爸見阿媽準備幫啲蟹解繩時，即刻阻止。

『哦! 咁夾到你就唔係大件事喇喎!?』阿媽即刻反駁。

『我地做男人有咩所謂! 係咪呀! 阿峰!』阿爸將個話題扯到我身上。

我飲左淡可樂，揚一揚手，然後說:『拿! 唔關我事! 唔好問我!』說罷我就轉身走。

『個仔都唔理你! 拿! 我幫你整一隻!』阿媽又搶住做。

『唉也! 你唔好攪咁多野啦! 比我攪啦!』

『唔得! 唔比我整既話! 大家都唔好整!』

『呀.....你真係! 啲蟹我突登買比阿仔食架!等我黎!』

『我黎呀!』

我企係廚房門口見到兩老咁大個人仲係到耍花槍，唔知點解心裡面感到一陣安慰，見到佢地咁開心，我就會開心。阿爸阿媽同芷君始終都係我最親既人，任何一個有事我都會唔開心。

原來我同阿明一樣，屋企人條命仲重要過我自己條命，我好愛我屋企人，唔需要未來既屋企人黎代替佢地，我屋企人只有我眼前既佢地，絕無其他人。即使未來既父母黎左，我都唔會留情，絕對唔會比佢地破壞我地既關係。

絕對唔會!

(第十二話完)
avatar
#62
7 年前
(第十三話)

兩星期後。

我如常咁搭巴士返中大上堂，生活好似回復返流落荒島前既節奏同規律。

過去兩星期既日子其實真係幾難捱，每一日都好擔心屋企人既安危，每一日係屋企等待佢地返黎果種心情真係非常忐忑不安，佢地只係遲左少少返屋企，我就已經好緊張咁狂打電話比佢地，令到自己非常敏感同神經質，而且每當我落街買野，返學既時侯都會提高警覺性，盡量走入人多既地方，每一日都當自己比人追殺咁，就係咁，我既心理壓力非常大，每晚無覺好訓，經常半夜起身Check下鐵閘同大門有冇鎖上，令我精神狀態開始慢慢崩潰。

兩星期後，無任何事發生過係我地身上，我係到諗件事會唔會真係已經完結左!? 許雯同果位巴打既事真係好似我之前咁諗，只係個別事件，又或者政府真係做左應對既策略，將未來人既問題解決左。我諗我應該放鬆一下心情，好好將生活變返正常，我只係一個二十二歲既後生仔，唔想再為所謂未來人既事浪費自己寶貴既青春，講到底，我今年就畢業，好應該盡情享受最後一年既大學生活。

返到Lecture room，已經見到阿明坐左係中間位，我就順道坐埋去。

『今日咁早既?』我坐低後說。

阿明邊玩部手機邊回應:『係Hall行落黎好快姐。點呀? 有冇發生過咩事? 』

『無呀，咩事都無發生，屋企人都無提過見到另一個自己既事。』

『哈，我果面都無咩問題，可能件事真係完左。』

『望就咁望啦，依種每一分每一秒都充滿住不安既日子，如果再過多一段時間，我諗未來人未黎之前，我已經痴左線。』

『不如今晚食餐勁既! 就慶祝我地回復正常既日子!』阿明突然提議說。

『我同你兩個呀? 我發覺自己每一日都同你傾電話聯絡真係好Gay!』

過去兩星期，我同阿明幾乎每幾粒鐘就通一次電話黎向對方報告情況，我地信唔過Whatsapp上既文字，假設我地比人殺左，對方隨時用Whatsapp扮我地，單憑文字根本分唔到對方係唔係未來人，雖然曾經有諗過大家諗一個暗號出黎，但為左保險啲，我地決定用電話黎溝通，用聲音黎分辨出係咪未來人，如果未來人既話，聲音一定會有少少變化。
avatar
#63
7 年前
『叫埋阿言囉，叫埋你細妹都得架!』

『叫芷君? 拿! 死仔! 你唔好打我細妹主意呀! 我唔放過你架!』

『丫…..點解每個阿哥都會咁驚自己個細妹同自己兄弟一齊架?』

『總之你唔好打佢主意啦! 兄弟都無得做呀!』

『超!』

隨後，Professor Chan到左，課堂都差唔多開始，我望一望手錶，再望一望班上既同學，不禁覺得有啲奇怪。

『喂，阿明，你覺唔覺得最近我地班入面既同學仔愈黎愈少呀!?』

阿明聽到我咁講之後，突然停止再玩手上既手機，抬頭望一望，內心不自覺地數起人頭，數數下，發覺真係少左好多同學仔。

『依個Course上星期有三十幾人上，你睇下今日，十個都無，連平時班讀書向左走向右走都唔係到，你唔覺得奇怪咩?』

阿明面色一沉，諗左一陣，之後不斷講好多解釋出黎:『會唔會就黎Mid-term，班人去哂溫書呀? 同埋天氣愈黎愈凍，走堂都好正常姐，依啲天氣邊會有人咁早起身返學呀。』

『話明讀書向左走向右走，又點會走堂，你睇下William，佢出哂名唔會走堂，堂堂都會上足! 但依兩個星期既堂，你有見過佢返咩?』

『咁岩姐，可能爆流感個個病哂姐，下星期啲人就會返黎架啦!』

『咁……如果下星期返黎既人數更加少既話，會唔會……』我另有所指地說。

『喂喂喂! 岩先我地先話要慶祝回復返正常生活，依家又講埋啲咁既野? 你不如諗下，如果真係未來人殺左佢地，點解咁耐都無人搵我地? 如果你真係擔心既話，你打比啲同學仔問下囉!』阿明似乎有啲燥底，佢實在唔想再扯上任何關於未來人既事，過去兩星期我地真係就快痴線。

我望一望班上既同學仔，突然諗起一個人，於是問:『喂…..我好似好耐無見過阿言返過黎上堂喎。』

阿明聽到阿言個名後，腦海即刻回憶過去兩星期上堂既情況，真係好似無咩印象阿言返左黎，加上阿言係阿明既好朋友，阿明絕對唔會比阿言出事。
avatar
#64
7 年前
『我依家打比佢。』阿明即刻拎起部電話禁阿言個電話號碼，然後打去。

我望住阿明個對眼神係充滿不安同疑惑，似乎佢都意識到阿言可能已經遇害，如果阿言真係遇害既話，其他同學都唔例外。

『嘟……嘟……』

電話不斷重覆接駁通話既鈴聲，急得阿明不斷說:『快啲聽啦Hi Hi!攪咩呀!』

『嘟……嘟……』

雖然我同阿言唔係好熟，Year one個陣只係覺得佢似一個毒男，講野吞吞吐吐，又怕怕羞羞，可能我有少少偏見，所以盡量唔同佢玩。不過近依兩年黎經阿明介紹，我對佢有另一個睇法，佢真係一個幾重情義既人，而且講野談吐同行為都改善左好多，慢慢脫離毒男既影子。依一刻，我都想阿言會平安無事。

『打黎搵我做咩呀?』

突然阿言企係我地身後說，嚇得我同阿明嘩左一聲，Professor Chan即刻望一望我地依一面，攪到我地好鬼尷尬。

我同阿明即時望向阿言隻手腕，再仔細望一望佢個人，睇下有冇配帶或者有冇個樣有冇改變，最後發覺咩都無變，眼前依個人就係我地一直認識既阿言。

『做咩依排唔上堂既?』阿明問。

『走堂之嘛! 你又唔係未試過! 咁驚訝做咩?』

『無，問下姐! 今晚去唔去食放題?』

『OK喎!幾點先?』

『去邊間食?』阿明轉頭問我。

『求其啦! 旺角啦! 就腳!』

『咁八點旺角火車站等啦!』

『OK! 你地咪遲呀!』阿言似乎對我地成日遲到有啲埋怨。

阿明拍一拍我膊頭，笑說:『都話左無事架啦! 你唔好咁敏感啦! 今晚我地盡情慶祝啦!』

『不如我試多幾個，打比其他同學仔問下!』

『你又黎啦!? 都叫你唔好咁敏感啦! 唔好諗咁多! Stop! Ok?』

『嗯…..』講就咁講，但我腦海仍然將同學仔無返學既事同未來人扯上關係，如果真係咁既話，未來人依件事已經開始發展到我地身邊每一個人，影響住我地既生活。
avatar
#65
7 年前
夜晚八點，由於芷君不嬲都鐘意食壽司，我見我地食放題，所以叫埋佢一齊去。當我會合左阿明之後，就一齊搭火車去旺角。

當到左火車站後，人來人往，但唔見阿言係到。

『個死仔，仲叫我地唔好遲到，我地到左佢都未到!』

我望一望隻錶，然後說:『依家八點二，都唔係好遲姐!』

『我地Book左幾點食呀?』芷君問。

『八點半，我地行過去好快姐!唔洗驚!』

『我無驚呀! 我想去廁所之嘛! 你地係到慢慢等! 我去廁所先!』說罷，芷君就去左火車站入面既廁所， 而我同阿明繼續等。

過左一陣，我係遠處見到一個好似阿言既人出現，於是說:『我見到佢啦! 揮手叫佢過黎啦!』

『邊到呀?』阿明企埋黎向住我望既方向望去。

『果到呀! 死盲佬!』我指住阿言出現既方向。

阿言前面既人群慢慢散開，突然間，我同阿明都碌大雙眼，呆呆咁望住遠處既阿言。因為我地見到眼前既阿言無論衣著同髮型都同我地認識既阿言有好大出入，最重要既係，佢手上有一條奇怪既配帶，雖然現埸燈光充足，但仔細一望，手腕上既配帶明顯地發住綠色既光，Hi! 佢係未來既阿言。

『即刻打比阿言! 叫佢唔好過黎!』我向住阿明大叫。

阿明即刻拎起手提係到搵阿言個電話，邊搵邊激動地說:『Hi佢老味! 依個時侯整單咁既野!』

『你個Friend仲未黎呀?』芷君突然係我地背後問。

我轉身望住芷君，呆呆望住佢，我意識到可能有其他未來人係到，芷君留係到既話隨時有危險。

於是我對住芷君大叫:『快啲返屋企!即刻!』

『下?點解呀?』芷君見我突然叫佢返去，覺得可能自己做錯左事激嬲左我。

『我叫你即刻……』我話未說完，我就呆左。

因為我見到芷君後面遠處既方向，正正就係阿言。

我再轉身一望，未來既阿言慢慢咁行埋黎。

(第十三話完)
(第十四話)

揹住一個斜咩黑色大袋，手腕戴住一條奇怪既配帶，身穿一件短袖淨藍色既Tee，一條黑色牛仔褲，頭髮兩側剷到好薄，將前額既頭髮梳哂上去既人，出現係旺角火車站D出口前面，慢慢向住我地既方向行過黎，而我既腦海好快就將佢認定為未來既阿言，因為即使衣著同髮型都有變化，但個樣貌仍然可以認得出佢就係阿言。加上佢果條奇怪配帶，發出綠色既光，我就更加肯定佢就係未來人。

相反地，係芷君後面既阿言，臉上既暗瘡印仲未清，著住件有少少發黃既白色Tee，從佢一身少少毒男形象，唔洗睇其他衣著就知道佢係依個時代既阿言!

我見對方企係D出口，阿言又係樓梯行緊黎，如果我地一齊跑落去月台搭火車隨時困死自己，都係向住大方向走，於是轉頭向阿明大叫:『阿言係後面，快啲同佢出閘!快呀!』

阿明望一望芷君後面，見到阿言傻頭傻腦咁半慢跑過黎，再望一望前面既未來阿言，激動地說:『Hi!』說罷，就跑去阿言到。

我就拉住芷君隻手邊走邊說:『快! 即刻走!』

由於我地仲未出閘，所以我帶芷君去到往羅湖方向既月台樓梯前，然後推佢走:『快啲走!』

芷君見我咁認真，而且阿明又真係好似有緊急事，都知道唔係玩玩下，於是聽我話跑落去搭火車走。而我見佢跑緊落去，都放心唔少，即刻跑返去阿明到。

行到阿明身邊，已經聽到阿明大叫:『快呀! 走左先講!』

我即刻拍左佢地一下:『仲係到講!? 走啦! 想死咩!』說罷，我就跑到去C出口過機出閘，阿明同阿言都跟住我走。

阿言邊跟住我地跑邊問:『遲左少少姐! 唔洗咁急呀!? 果間放題平時都唔會爆架啦!』

『有人要殺你呀! 仲掛住食!』我轉頭回應，邊望住後面有冇人跟黎。

人群之中仲未發現對方，於是我地跑得更快，務求要拋甩對方。

我地係C出口跑出黎，專登唔行去新世紀廣埸，廢事對方由D出口轉過黎捉我地，我地跑出去巴士站，再跑落去新世紀廣埸既停車埸，一直沿住斜路跑落去。


avatar
#131
7 年前
『咻咻.....咻咻』

終於跑到停車埸出口，我地決定跑過對面馬路避佢，於是唔理條路有冇車都好，都衝上去。路上既車見到我地跑出馬路，即時剎制，仲係咁『咇』我地，我地都唔理得咁多，一直揚手然後跑過對面街一間濠苑茶餐廳。

再轉身望望新世紀廣埸停車門口，無人追出黎，睇黎我地拋甩左佢。

正當我仲想跑既時侯，阿明叫停我:『等陣!』

『咻咻......做....做咩呀!』我喘哂氣地說。

『咻咻......點解我地要走? 報警啦!』

『報得黎都蚊訓啦!』

『Hi啦星!我地三個人! 唔信唔夠佢揪!捉住佢黎問清楚!』

『你地究竟係到講咩呀?』阿言抖順條氣黎問。

『阿明! 人地有備而黎! 我真係唔想做咩英雄用條命黎博!』

阿明望住我，再望望停車埸出口，然後大叫:『激氣呀!Hi!走啦走啦!』

接著，我地走入花墟道，見到前面有個地盤，由於夜晚開始無咩人，於是再向前跑，原來兜左個大圈，又黎埋新世紀廣埸停車埸門口對面。

我地企係金利大廈門口係到裝下對面有冇人出黎，點知都係無，會唔會真係走甩左，為左安全起見，我地繼續跑，一直跑到去亞皆老街到，岩岩見到有架87D巴士係到，我即刻叫佢地上去!

『喂喂! 你地返屋企呀? 頂......我唔係搭87D囉!』阿言終於忍唔住發火。

我地照推佢上車，幫佢比埋車錢，終於架巴士關左門，慢慢駛走。

依個時侯，我同阿明終於鬆一口氣，順便抖順條氣，跑到我地出哂汗，個背幾乎濕向左走向右走哂，唉唔向左走向右走驚。
#132
7 年前
留名
avatar
#133
7 年前
『你地好講發生咩事! 你地差人錢呀?』

阿明望一望我，然後問:『講唔講比佢聽?』

我諗左一陣，件事既然發展到咁，阿言有權知道件事，而且比佢有個心理準備都好，第時見返自己既話都可以有所防備。

於是我同阿明一五一十咁講哂比佢聽，阿言聽到都好無奈，佢既無奈唔係覺得件事怪，而係覺得我地玩緊佢。

『點呀! 好好笑呀! 得未呀? 幾大呀你地!仲玩埋依啲無聊野!』

『玩? 我跑向左走向右走到索哂氣! 你話我地玩? 我地救向左走向右走左你呀!』阿明似乎跑到燥底，因為我地博命救佢，但阿言竟然唔領情。

阿言見到阿明咁火，都覺得唔好意思，於是說:『對唔住......我......』

我拍一拍阿明說:『算啦，佢唔信都好正常姐! 我當初同你講個陣你都唔信啦!』

『唉! 依家連阿言既未來人都黎左! 姐係話其他人都陸續出現! 你今日唔係話班上面既同學仔愈黎愈少咩!佢地肯定比班未來人殺左!』

阿明愈講愈大聲，令到巴士上面既人都望住我地。

『你細聲啲先啦! 兵來將擋，佢地出現，我地反抗咪得!』我說。

『咩話? 兵來將擋? 剩係頭先阿言既未來人黎左! 我地都淆底到跑左幾條街呀! 擋? 點擋呀?』

諗諗下，我頭先仲講話唔想做英雄搵條命黎博，依家話兵來將擋，咁講真係有少少矛盾，我地名符其實係"兵來將逃"。

『唔得! 下下都走唔係辦法! 日日過住比人追殺既日子，我寧願死左去!』當阿明講到"寧願死左去"果到，就大大力拍一拍架巴士，在埸既人又望住我地，但我知道阿明開始受唔住，捱左兩星期，滿心歡喜以為唔洗再過住依啲日子，但原來件事一直都發展緊落去。

我諗最清楚最明白阿明既心情，只有我一個。
『阿言，歡迎加入我地，件事暫時應該得我同阿明，仲有你先知。』其實我唔知點解咁講話要加入我地，只係諗到依家多左一個人黎分擔我地既情緒，不自覺地諗成我地係一個團體。

阿言雖然仍然唔係好明我地講緊咩，一時之間唔係幾消化得到，但唔想再講啲負面說話黎刺激我地，唯有回應:『我知道!』

過左幾個站，阿言見到下一站就係九龍塘，由於佢唔係住馬鞍山，所以想係到落車。我見我地都甩左個未來人，我相信佢應該追唔到，於是我就放心比佢走。

『阿言! 你要記住! 我地講既說話係真! 依家未來既你要殺你，你記得要小心啲! 鎖好門! 出門要提高警覺! 知嗎?』我好似阿媽咁，好長氣咁叫阿言小心。

『嗯! 明白!』說罷，車站到左。

阿言望一望阿明，岩岩激到阿明咁嬲，不禁有啲內疚，於是道歉地說:『阿明，對唔住。』

坐低左係巴士樓梯既阿明，低著頭無回應阿言，只係揚下手以示再見，依一刻既阿明感到精神開始崩潰，身心都好累。

我見到阿明咁都覺得好無奈，但其實我都唔係好得好多。

阿言見到阿明揚手，便轉身落車離去。當佢落車個一刻，我順便留意有冇人跟埋阿言落去，好驚對方一早上左車，但好好運，依個站只有阿言一個落車，我先真正放心。

我坐低左係阿明格離，拍一拍佢膊頭說:『返去沖過涼，早啲訓，聽早返中大先慢慢再商量。』

阿明點了頭，就繼續伏低。
avatar
#138
7 年前
而我就呆呆咁望住巴士外既景色，巴士愈行得快，景色既畫面就好似播影片，飛快地播走，將我腦入面諗既野一一飛走，空白一片，我真的累了。

..............................................


另一邊廂，阿言轉坐火車返屋企，終於去到屋企樓下。

當到左升降機門口後，阿言行左入去，腦海無諗到未來人既事，反而最令佢關心既，係岩岩頭先係巴士激嬲阿明既情況，一直諗一直諗，愈諗愈覺得內疚，不禁嘆了一口氣地說:『都係Send個Whatsapp比佢道多次歉先。』

當拎部手機出黎時，抬頭一望，發覺自己掛住諗，都仲未禁自己既樓層，正想禁既時侯，見到有個著住一件短袖淨藍色既Tee，一條黑色牛仔褲，頭髮兩側剷到好薄，將前額既頭髮梳哂上去既人企左係禁lift既位置。

阿言意識到前面就係一條MK仔，心入面既毒向左走向右走性格又浮出黎，唔敢叫對方借過比佢禁lift，唯有等佢出lift先再禁。

樓層到左27樓，阿言心諗:『謝天謝地，又會咁岩到我住個層。』於是開門後，阿言好快咁跑出去。

行左幾步後，阿言邊行邊拎住手機想Whatsapp阿明時，突然有人係背後叫左一聲:『阿言!』

當阿言轉身一望既時侯，伴隨住一把界破喉嚨，劃破皮膚既聲音同時出現。

" 呀.......呀......呀......."

(第十四話完)
(第十五話)

當我返到屋企後，阿媽已經好似審犯咁審問我:『你又話今晚帶細妹出去食飯!依家又叫佢返黎!你到底攪咩野!』

我無回答阿媽既問題，反而問佢:『芷君呢?』

『佢係你間房玩緊電腦呀! 唉! 我又遲返黎! 你個妹又要食埋啲外賣! 出面啲野食無益架嘛! 你知唔知?湯......』

我無理到阿媽既語言轟炸，反而擔心芷君，我怕佢今晚見到我地咁樣會嚇親，於是就走左入房睇下佢。開門後，只見佢呆呆咁坐係電腦面前玩Facebook。

『點呀? 今晚食左咩?』

芷君仍然望住部電腦螢幕說:『咪又係福建炒飯。』

我坐左係床邊，慢慢地說:『記唔記得邊個叫阿言? 成個毒男咁呢，上次同阿明黎我屋企打Xbox果個。』

『記得呀! 你仲話今晚約左佢一齊食放題!』

『嗯，你去廁所個陣，我地見到阿言既仇家，之前阿言得罪過佢，我怕佢地見面會有?唔好既事發生，所以唔比佢地撞到，我又怕你係到會惹上麻煩，所以咪叫你走先，Sorry!』我始終講唔出口未來人既事，我唔想芷君知道件事之後會更加驚，更加辛苦，依種生活等我自己一個默默忍受就夠了。

『早講呀嘛! 唉! 今晚仲等我咁期待有得食放題!』

其實我都好期待今晚餐放題，因為放題事少，意義先大，本來以為可以脫離未來人既魔掌，但點知件事一直繼續，而且仲有惡化既跡象。

『下次有機會再帶過你去食啦，你溫左書未呀? 咁得閒係到玩Facebook!』本來想講聽晚帶佢去食，但我都唔知聽晚會有咩事發生，我諗都係安全至少，少啲出街好過。

『傾多陣就去溫，聽日我同班同學仔要去城大個information day! 你去唔去呀? 』

『我又唔係讀City，去黎做咩? 你話你黎中大就話姐!』
avatar
#335
7 年前
『我同我啲Friend都唔識排Jupas，都唔知邊科好，諗住叫你黎幫手睇下之嘛! 你之前唔係成日去城大幫手攪咩O camp咩?』

因為我兩年前上過莊，有時會聯校幫手攪O camp做Helper，除左O camp之外，仲有唔少合作既活動，例如攪講座。而好多時揀地點個陣，都會選擇City，所以我都幾熟City既環境。

『聽日幾點呀?』如果時間岩既，去陪下佢都好，補償返今晚餐走數放題。

『聽早九點開始呀，直到中午五點! 你幾時黎?』

『我朝早同阿明返中大上堂，要十二點左右先落堂，你去住先，我落堂就黎。』

『你今次唔準再放我飛機呀! 咁聽日係城大見啦!』芷君望住我說，再輕輕打左我一野。

『好啦好啦，我聽日一定黎搵你! 你放心! 咁你快啲溫書啦!』

『你唔叫我都會走啦!你成身臭汗! 快啲去沖涼! 』接著，芷君就起身離去。

房間內再一次寂靜起黎，今晚真係跑左好多段路，學阿明所講，我地見到未來人除左只係識得走之外，仲可以做啲咩? 但唔通要同未來人鬥? 點鬥? 雖然唔知未來人係來自幾多年既未來，但我睇至少五年，什至更耐，無論體格，經驗，身手都比我地依代人進步，而且佢地有明確既目的，帶著殺意黎搵我地，我地又點同佢地鬥呢?

我行去抽屜到，拎起一把界刀。

『即使係咁，我都唔會比未來人殺到我，更加唔會比佢地傷害到我屋企人，我要好好保護佢地。』

我又回復返過去兩星期緊張不安既生活，屋企人都訓哂覺，而我將房門打開，我坐左係床到，倚靠窗口位既牆，拎住一把界刀，一直望住屋企大門方向。如果未來人要黎殺我地，係我地訓覺既時侯就係最好既機會，我依個時侯一定要好好守住屋企，絕對唔會比佢地有機會殺我地。

就係咁，我每幾分鐘閉上眼一次，再專注地望住大門，手上一直玩緊把界刀，將把界刀柄推上又推落，務求令自己可以精神?，但持續左咁既情況兩星期，我真係好累，好累.......


第二日

係廁所洗臉個陣，望一望鏡中既我，真係殘左好多好多，我諗正式兩星期內訓覺既時間加埋都唔知有冇48小時，咁落去真係唔係辦法，定係將件事話比老豆老母聽? 唉，我又唔想佢地咁擔心。

約左係樓下等阿明，只見阿明同我一樣，無哂精神，我地見到面點左下頭之後，就一直無出過聲。

搭87K巴士到大學站後。

『喂，到站!』說罷，我就起身，但當我起身時，我見到阿明竟然訓著左，連短短十分鐘時間都唔放過，阿明琴晚都無訓過吧!?


avatar
#336
7 年前
叫醒佢後，就等校巴上中大。

『點呀? 琴晚無訓到?』我問。

『無呀.....點會訓得著，連阿言都有危險，我地又點可以放鬆。』

『話時話，你有冇打比阿言?』

『無，琴晚咁惡咁罵佢一獲，我點好意思仲搵佢呢。』

『好心你收下火啦，你個陣都唔信啦。』

『兩星期都無訓過覺咁濟，點會唔火呀?』

『嗯......我最近身體都差左好多，飲咖啡飲到我想嘔，依家講講下都覺得有?頭暈。』

『依一刻我反而好想我既未來人出現，等我可以殺向左走向右走左佢!咁就唔向左走向右走洗再煩!』

我係袋到拎左另一把界刀出黎比阿明，然後說:『依把比你旁身，有咩事用黎自衛又好，殺人又好，你想點做都得。』

阿明接過把界刀後，不禁笑了:『果然聰明，界刀殺傷力大又易收埋。比我見到未來既自己，我一定用依把界刀狠狠咁收佢皮!』

見到阿明個對充滿紅根既眼睛，彷彿好似想殺人咁，殺意十足。我暫時無佢依團火，我諗最大原因係我有個細妹，可以平衡一下我心理，但阿明係獨生仔，無人可以同佢分擔同傾訴，每一日都守住屋企，每一日都過住不知所謂既生活，阿明再係咁落去遲早屈出事。

『丫!一陣落堂同我去City，芷君佢地去information day。』

『唔去!你細妹去City關我咩事，琴日你又話叫我唔好打你個妹主意。』

『去啦! 反正你都無野做，你屋企人又返哂工! 去City睇下女都好丫!』

『嗯......是但。』

『好! 咁一陣我地去!』其實我咁做都想阿明可以放鬆一下心情，我諗芷君係到應該可以令佢心情好返少少。
avatar
#337
7 年前
去到Lecture room，同學同琴日既數目差唔多，都係咁少，而阿明在意既事唔係依樣，而係阿言返左黎未。

『個傻仔又遲到?』阿明問。

我望一望周圍，真係唔見阿言既蹤跡，唔通阿言出左事?

『無事既......我地琴晚都拋甩左個未來人，阿言無事既!』我盡量安慰住阿言。

阿明突然捉住我衣領，激動地說:『琴晚甩左! 今早可能比人殺左!』

『你冷靜啲先啦!』

阿明放手後，然後說:『我去搵佢!』說罷，就即刻收恰啲野就衝左出去，我都唔理咁多，照同佢一齊走。我地依個舉動令到好多同學仔都望住我地，連Professor都大叫:『Hey! What's Going on!?』

跑出Lecture後，只見阿明已經遠處跑緊，我就係後面一直跟住阿明跑，當行到去池旁路附近時，阿明突然停低左，背住我企係我面前。

我行前正想問佢發生咩事既時侯，我見到眼前有兩個人，一個係著住件有少少發黃既白色Tee，一條休閒短褲既阿言。另一個則戴住口罩，揹住一個斜咩黑色大袋，手腕戴住一條奇怪既配帶，身穿一件短袖淨藍色既Tee，一條黑色牛仔褲，頭髮兩側剷到好薄，將前額既頭髮梳哂上去既人......

佢咪琴晚見到既未來人?

雖然戴住口罩，但我仍然認得出佢就係未來既阿言! 點解佢同阿言同時出現既? 而未來既阿言手腕上條配帶仍然發出綠色既光。

我驚訝地望住眼前兩個人，一時之間消化唔同發生咩事，阿明隨即拎出一把界刀，再將界刀柄推上，露出鋒利既界刀片，然後激動地說:『條Hi Hi夠膽送上門，好呀! 就等我黎收你皮!』

我即刻對阿明大叫:『冷靜啲! 可能係圈套黎!』

阿明雙眼紅根盡現，視線一直專注係眼前既未來阿言，一直咬牙切齒，手上拎住一把界刀不斷抖震，恨不得將眼前既未來人碎屍萬斷。

(第十五話)
