「佢喺到做雞！」老師搖一搖頭，話：「佢喺到做聖人。」

有一日老師微服出巡，嚟到砵蘭街，嗰時正值冬天，十零廿度，天氣涼爽，於是老師停低食返枝煙。

啲人認得出老師，於是行過去身邊，令老師非常顯眼，於是越嚟越多人聚過去，要老師講道理畀佢哋聽。

老師無奈，唯有放低手中嘅煙，講一個比喻畀佢哋聽。

老師指住一個企喺街邊，濃妝豔抹，穿著曝露嘅女人，佢唔同於其他同行，並冇對行過嘅麻甩佬拋媚眼，而係默默企喺街邊食煙，老師問群眾：「嗰個女人喺到做緊咩？」

其中一個大聲回答：「佢喺到做雞！」
老師搖一搖頭，話：「佢喺到做聖人。」

群眾聽到一片嘩然，唯有當中幾個追開老師臉書帖文嘅學生若有所思。

然後老師又叫群眾將佢哋觀察所得講出嚟，於是眾人七嘴八舌咁講佢哋睇到嘅嘢，老師一邊聽一邊點頭，偶爾出聲糾正。

一個年過半百，頭頂光禿嘅阿伯行過，𥄫咗嗰個女人對腳兩眼。女人伸出食指勾咗兩下，阿伯摩拳擦掌行咗埋去。

「嗰隻雞睇中咗個客。」
「唔係，係個客睇中咗隻雞在先，隻雞先順勢而為揀佢。」老師糾正。

阿伯行到埋去，妓女先伸出右腳喺阿伯對腳劃咗一下，然後順勢抱住阿伯嘅右臂，喺阿伯耳邊用吳儂軟語咬耳仔。

「老師，隻雞喺到進一步勾引阿伯。」
老師點一點頭，然後又搖頭不語。

阿伯聽完妓女說話，伸出五隻手指。妓女搖一搖頭，比劃咗個八。幾個來回，阿伯比個六，妓女先心滿意足咁帶佢上樓。

「老師，佢哋講好價，然後上樓。」
老師呢個時候話：「比喻已經講完，你哋可以離開喇。」

啲人好失望，以為老師藏私，唔肯教佢哋道理，陸續離開。

啲人走曬後，剩低幾個人，都係將老師每一篇帖文都睇過三四次嘅學生。

老師問佢哋何解唔走。

佢哋話：「我哋有啲問題唔明，想請教老師。」
老師點頭示意佢哋發問。

「點解老師要同佢哋講比喻，而唔係直接講道理呢？」
「你哋係有福氣嘅，可以明白到我講嘅道理，但係佢哋並冇呢個福份。佢哋睇到事情，但係睇唔出背後嘅原理；聽到我嘅說話，但係聽唔出背後嘅深意。」

「凡是過到門檻嘅，我都要教導更多道理，令佢遊刃有餘；凡是過唔到嘅，我要將佢僅有嘅智力都奪走。」

然後，老師開始解釋剛才嘅比喻：
「頭先嘅妓女雖然為世所鄙視，但係佢嘅行為同聖人無異。」

「嗰位妓女唔同其他同行，主動勾引客人，而係細心觀察，等客人揀中佢後，先主動上前。」

「聖人救世，亦都唔會妄然出手，而係喺時代需要佢嘅時候先企出嚟。」

「而妓女上前後，先用腳同恩客調情，就係因為知道恩客睇中嘅係佢雙腳；佢抱住客人手臂嘅時候亦都係不鬆不緊，因為佢知道自己雙乳貧乏，太緊嘅話，客人嘅手臂就好似撞喺木板上，到時就係自曝其短。」

「君子從時，識時務者為俊傑，聖人必須清楚時代所需，所需嘅就展示出嚟，服務時代；所不需嘅，或者討厭嘅，就恰當好處咁收埋。」

「到最後，妓女同客人討價還價，佢要知道自己嘅價值，好令自己唔會開價太高，趕走客人，亦唔會開價太低，令自己得唔到所值嘅肉金；同時，佢亦都清楚自己要提供咩服務，想要嘅係乜嘢。」

「聖人行事，必定清楚所求、所得、應得同付出：知道自己所求，知自己會得到乜嘢，亦都知道自己要付出咩代價。」

「若果唔清楚自己所求，到最後必定後悔莫及，點可以言之為聖？」

「若然唔清楚自己行為所得同應得，即係唔識得為自己牟利，事成後只會被人棄之如敝履，點可以言之為聖？」

「如果行事前唔清楚代價，即係思慮不周，又點可以言之為聖？」

「我確實話你哋知：『聖人有道，娼亦有道，其道如一，千百行業，無不如是』。」

學生聽完向老師一拜：「老師說的是。」

>>>>>>>>>>

>>>>>>>>>>

>>>>>>>>>>

寫廣東話嘅路，應該點行落去
為大家解決幾個關於粵語書寫嘅困惑

粵語書寫並唔係新事物，清末已經有傳教士用粵語寫故仔，民初亦有用純粵語寫嘅報紙，1947年嘅方言文學運動亦有一大堆粵語作品，1980年代打後，亦有一啲用類似文體嘅袋裝書。粵語嘅書寫從無間斷，過百年嘅粵語書寫嘗試，除咗建立咗一套書寫習慣，同時亦都儲咗一班識睇粵語嘅人，甚至係識得用漢字記錄粵語嘅人，呢個基礎並唔係三四年可以建立，而係前人長時間累積返嚟嘅。粵語書寫體並非平空出現嘅事物，但係近年粵語書寫百花齊放，並唔單止係回帶，而係喺前人嘅基礎上，將粵語變成完整書寫文字嘅全新嘗試，用字行文有創新改良之餘，對象唔再係文盲、內容唔再庸俗，超越文體限制，亦都衝破各類使用範域，係完全提升做更高層次。

睇封面係唔會知道邊啲用廣東話寫，好似左邊嘅《紅Van》書名冇用廣東話，但係入面好多對話都係嚟嘅，《西營盤》《是咁的，我嘅職業係幫人瞓覺》《我的你的紅的TAXI》就無論對話、描述都係廣東話，亦即係我哋講嘅純粵文。用廣東話寫唔再係噱頭，而係成為咗生活一部份，唔再會有人大驚小怪，應該係好事嚟嘅。
粵語書寫發展急速，各類限制逐漸打破，一路辛苦寫出條血路嘅朋友，會迷失，會不安。我哋行開嘅係崎嶇山路，條路難行，但見步行步冇太多思考嘅余裕，只要一心前進就得；而家眼前忽然變成一望無際嘅平原，難關過咗，反而會不知所措。喺呢度我會睇睇三個問題，希望可以幫大家避開幾條冤枉路，等大家可以行得更遠。

《粵謳》民國七年廣州登雲閣據道光刊本刊，可以睇到二百年前已經有人用文字記低廣東話歌詞。（見唔見到第四行開頭嗰個「俾」字？人哋招子庸係清朝舉人，佢都用個「俾」字。唔好就周圍同人講「俾」係香港記者寫錯字喇。）
（一）我哋嘅話，應該點樣叫？
我哋日講夜講嘅語言，點樣叫好？細個有一個經常用嘅爛gag，就係有人聽唔清楚，問「咩話？」嗰陣，大家會答「廣東話」。到近期，作家有心無默寫故，都仲有人問佢「點解寫廣東話」。點解叫「廣東話」係一個可以講幾日幾夜嘅課題。我記得有前輩話過，「廣東」唔準確，因為廣東省境內有粵、客、閩三大方言區，抬舉一隻話做廣東話就係鄙視其他兩隻；《學苑》亦都強調正名，叫香港歌、香港話，唔再叫廣東歌、廣東話。但係「名」呢樣嘢就係咁得意，有好多特性，好似：① 「名」好多時係人哋俾嘅，你哋有邊個一出世個名係自己改嘅？ ② 一個名可以指好多樣嘢 ③ 就算知道以上兩點，大家都係會鍾意自己個名。語言嘅名同人名一樣，叫開嘅名硬係有啲歸屬感。而香港人聽慣對自己語言嘅叫法呢？除咗「廣東話」之外，就係「粵語」。除咗呢兩個名之外，其他咩「廣州話」「廣府話」「白話」「粵文」「香港話」都係大家唔習慣嘅名。用咩名係大家嘅選擇，正如人大咗，有時會幫自己改名，呢方面絕對自由。不過拗改名好無謂，改名唔輪到一兩個人去話事。明知冇結果，為做而做係幾咁無謂呢。我自己習慣叫「粵文」，但係我唔會迫大家跟：叫「寫廣東話」「寫粵語」都好，只要大家肯講肯寫就得。

叫咩名都好，大家肯寫就得。（《學苑》過咗呢一期之後，又用返「書面語」喇 😞 ）
（二）我哋嘅字，應該點樣寫？
傳承係其中一個推動香港人採用粵語嘅理據，而要傳承大家心目中肯定有一套想傳承嘅對象。有朋友向我提過，覺得1930之後，粵語受到各地語言污染，唔再純潔，所以想追求大家用民初嘅粵語，或者喺粵地一啲鄉下地方收集古舊用法，嚟突出粵語同普通話嘅差異。亦有一啲朋友認為粵語嘅口語全部都寫得出，都有本來嘅漢字，所以要揾返原本嘅字去書寫，以示粵語嘅雅言地位。每個人保護粵語嘅心態都唔同，但係希望大家喺「規範」上面，無論係寫法、用詞，都放寬少少。粵語係東亞語言入面相對幸運嘅一支，一百個詞有九十九個都有慣用寫法。粵語字／香港字頂多只係一字有兩三個寫法，未至於要硬性規定標準先至溝通得到。而一個半個非粵語嘅詞，英語、日語、韓語，甚至係普通話借入都好，都唔會影響粵語嘅主體。大家試諗吓，喺莎士比亞嘅年代，英語好多詞嘅串法仲未定落嚟，但係並冇阻礙佢寫英語嘅戲劇。如果大家要出書，要用咩字，出版社嘅編輯會幫大家執㗎喇。一般人接受咩文字、詞彙，唔接受咩寫法，唔使一個權威出嚟講，大家都應該清楚。唔清楚嘅話，大家又點會成日喺度「牙你老母」，「挽你條命」，叫啲用「牙」寫「呀」，用「挽」寫「玩」呢啲非主流寫法嘅人返5p呢？總之，慣用嘅詞，唔好標奇立異；冇慣用寫法，用合理嘅假借或者參考其他人做法，已經係最好嘅規範。

牙
（三）我哋今後，應該點樣做？
芻議重貼幾多次都好，變唔到行動嘅就係一紙空文，而行動唔係靠一個人，要有群眾嘅支援。推廣粵語呢幾年，我最感受到嘅就係群眾嘅力量：唔係成班人企喺同一個地方食風會chok到必殺技，而係一班人，抱住同樣理念，各有各做可以發揮無窮威力。粵文唔缺標準，又唔缺理念，缺嘅係作品。四年嚟我睇過好多個用粵文寫嘅作品，當然冇可能篇篇都曠古爍今，但係佳作都唔少。之但係作品嘅量，連攝牙罅都未夠。如果我一個人可以掃晒一次用粵文寫嘅小說，你都諗到大家寫得幾咁少。呢度我有一個具體，而且可以量度（measureable）嘅提案：
① 以出版為目標，大量創作、翻譯
2016年用粵文（而唔係淨係對白用粵語）出版嘅書可能少過十本（《史詩式愛情》《香港語文 — 聽陳蕾士嘅秘密》《西營盤》等等）。2017年，有《小王子廣東話版》，亦都有高登、連登連載嘅小說。如果可以出版到50本，相信已經係一個創舉，你出到一本書，就幫大家完成咗 2% 㗎喇！

賣晒。多謝支持。
② 挑戰小說以外嘅文體
有好多人出過粵文嘅小說、舞台劇。並唔係叫大家停手，而係如果唔慣寫故仔嘅朋友，不妨寫吓其他文體，例如教材、筆記、議論文、實用文、描寫文、抒情文。路係人行出嚟嘅。
③ 畫公仔，寫童書
世界上啲好少人講嘅語言，好多時都會有童書、繪本。因為細路仔聽唔明啲複雜嘅語言，大條道理用貼近口語啲嘅文字書寫。但係居然，你揾勻晒全香港嘅繪本，都淨係得啲用書面中文寫嘅。你讀書面中文嘅繪本，細路都聽唔明，以為聽緊外星話，又點會有興趣呢？翻譯又好，畫新嘢都好，只要係粵文，就幫到香港嘅細路。2018年有一本叫《卡通生物科技》嘅粵語科普書，亦都見到有訓練兒童口語發展嘅教具，用廣東話去寫。
④ 發展社交媒體以外嘅書寫平台
Facebook 有分享功能，有潛力嘅文章隨時可以傳到幾千幾萬人眼前；Instagram 雖然冇得靠「分享」傳播開去，但係只要儲夠一定數目嘅 fans，要過千心心都唔難。望住啲 Like / 心心不斷上升係好快慰嘅事，而要短時間觸及大批讀者，呢兩個平台絕對不可或缺。但係當一切寫作都經佢哋發佈，大家嘅文字就會因而受到好大限制。喺求快嘅平台，就算睇慣字嘅人，閱讀嘅耐性都會打個折扣。要發展粵文寫作，Facebook / Instagram 只可以係入口，最終都要將讀者轉移去其他平台至得。網媒又好，實體書又好，自己嘅 blog 又好，Medium、Patreon、紙言都好。Facbeook 可以喺一萬個人心目中留低一秒嘅記憶，但係我寧願揾100個人，用一個鐘頭睇我寫嘅嘢。

“An phone with the Facebook app open next to Scrabble pieces arranged in the words “social media”” by William Iven on Unsplash
⑤ 支持粵語創作
喺崇優嘅世界，叫大家支持本土、支持粵語創作真係唔易。得幾千萬人口嘅粵語圈，淨係論選擇都好難同英文、中文圈比較。但係你唔去支持有潛質嘅本土創作人，我哋就冇可能成長。作為起步，你可以考慮每個月撥一個金額（唔使好多，一舊水都已經夠），用嚟支持粵語嘅創作。你可以用呢嚿錢買書，交 Medium 月費，月供 Patreon ，支持眾籌出書嘅人，有剩嘅就買本地歌手嘅廣東歌CD。大家都要食飯，淨係講心同俾like，會餓死㗎。

千祈唔好俾咗 like 就當支持咗。要諗諗有咩實際行動呀！
期待大家投入粵文嘅懷抱，諗少啲問題，繼續寫多啲文。

原文係對《學苑》2017年2月號嘅回應。該期提出香港新文學論，大概意思係香港發展文學應該跳出書面中文嘅框框，應該改叫香港話 ，以示佢係真正屬於香港人嘅語言文字。雖然內文並冇明言乜嘢係香港話，但係今期每一篇都係以漢字書寫，詞彙句式均符合粵語習慣，可以睇得出《學苑》一眾編輯心目中嘅香港話，就係以粵語為基礎發展出嚟嘅書寫語言。
呢篇短文，今日翻睇都仲覺得啱用，所以略略修改再公開。

>>>>>>>>>>

>>>>>>>>>>

>>>>>>>>>>

如果你成日覺得無力，請你自我反省

讀小三嗰年，我睇咗一本由讀者文摘出版，叫《瀛寰搜奇》嘅書，第一次聽到「熱寂」呢個概念：原來孤立系統入面，熱力會漸趨平均，當熵達到極致之後，世界就唔會再有事發生，係真正嘅世界末日。睇到之後我覺得好震憾，成晚攬住枕頭喊。我係返基督教學校嘅，返學成日聽到「信耶穌，得永生」，但係宇宙死寂，即係就算上咗天堂最終我都要同世界道別？呢次係我第一次覺得人生無力。
因為我真係諗唔到方法抗衡熱力學第二定律。

“The stars and galaxy as seen from Rocky Mountain National Park.” by Jeremy Thomas on Unsplash
近年社會瀰漫住一種無力感，尤以青年人為甚。聚會又好，上網又好，大家開始有一套既定嘅「呻慘」框架：社會有問題，因而達唔到某種理想，但係完全無法改變現狀，所以覺得無力。而終極嘅解決方法呢？似乎叫移民。離開咗香港，似乎變咗一切嘅解脫。
最近有兩件事網上怨氣頗大，睇返朋友間嘅討論，令我感受都幾深，分別係：
(a) 醫療事故，產婦一屍兩命
(b) 80歲婆婆喺街邊擺賣俾十五個警察抬走兼充公物資。
大家走唔出上面嘅套路，大致都係：
(a) 社會嘅醫療制度有問題，確保唔到零失誤，但係冇錢睇私家，所以好無力，唔知點算好。
(b) 社會嘅管治制度有問題，監察唔到選擇性執法，但係投訴示威抗爭都冇效，所以好無力，做咩都冇用。
再抽象啲，返上面嘅公式，就係香港有問題，社會唔理想，但係冇錢移民，所以更加無力。無力嘅迴圈入面，思考嘅每一步，都只會強調返有乜嘢係做唔到。

“A dejected looking woman sat in a dark bedroom with her hand on her head, with horizontal strips of light shining on her from a blind, Bloomington” by Xavier Sotomayor on Unsplash
大家之所以覺得無力，係因為睇社會嘅事，明明係一個小市民，又要堅持用上帝視角去睇問題。就算你真係有驚人嘅影響力，社會都冇可能變到一個人心目中嘅理想世界噉樣，要做到「出錯減到零」更加係完全冇可能。用呢種憤世嫉俗嘅心態去睇報紙睇新聞，就算你幾盡力，應該都只會感到越嚟越無力。當一個人影響力又唔係大，但係心頭又高到要改變世界嗰陣，結果只有兩條出路：一係以控制慾嘅形式向下屬抒發，一係轉化成對社會嘅憤怒。可惜世界上嘅一事一物，都唔會因為你嘅憤慨，而改變分毫。
似乎大眾有一個誤會，就係認為制度有問題，只要砍掉重練，就會變好。好似話，大家心目中理想嘅香港，同而家相差好遠。但係要明白，就算俾個美國總統、中國國家主席你做，要修正世上一樣半樣不公義嘅事，都難比登天。如果 Bill Gates 都搞唔掂貧富懸殊，點解大家會咁自大覺得，憑一己之力可以解決得到呢？
其實我成日都有個願望，就係出街食飯，個廁所地板唔好有積水。一個咁卑微嘅願望，我都實現唔到。你估我有冇可能改變世界，令到大家都咁幸福？
當然我唔係要散播絕望。熱力學第二定律我打破唔到，但係令世界改善少少嘅事，我覺得大家都做得到嘅。呢一百年世界係就係有好多問題，但係都唔少嘢係不停進步，不斷改善緊。呢個過程永遠都係靠大量嘅小修小補去做出嚟，係一個不斷揼石仔嘅過程。對我嚟講整《粵典》又好，寫教材又好，做研究又好，寫程式又好，都係希望解決啲細問題。只要大家努力解決問題，呢個世界一定會越嚟越有趣㗎！

不停諗啲自己解決唔到嘅問題，應該會相當無力。好彩我已經冇再諗熱力學嘅問題。
不如拋低無力感，一齊令世界變得更加美好啦

>>>>>>>>>>

>>>>>>>>>>

>>>>>>>>>>

杜煥．一代瞽師的故事

杜煥由 1926年正式移居到香港，到他1979年過世，佢在香港生活了54年，見證了超過半個世紀的變遷。 在1975至1976年，旅美學者榮鴻曾博士請杜煥把他生平所唱南音和其他曲藝重唱錄音。唱了三個月幾十小時之後，杜煥更即興唱了六小時《失明人杜煥憶往》，唱他自己一生的故事。 在「一個瞽師的故事」的單元里，杜煥的南音已經唱出了很多香港物事。 在唱曲錄音過程中，杜煥接受了榮鴻曾博士的訪問，又經常與榮鴻曾閑聊，講了不少幾十年來他親身經歷的所感所聞，都是香港社會和生活史寶貴的第一手資料。 本單元輯錄了杜煥講述香港舊時物事的點點滴滴。 1920年代，廣州時有軍閥混戰，1925年省港大罷工，杜煥是那一年第一次到香港的。 他對當時廣州和香港的生活，作了一個比較。
我恨跟人哋落嚟香港撈，嗰陣時話嚟香港搵食，平好多。嗰陣時呢處買廿斤米，廣州市就賣十斤丶九斤丶八斤。雞蛋，買一毫子十隻，佢上面賣一毫子三四隻。又貴啲啦，搵錢又難啲啦。 周時都軍閥呀，又打商船，又話打田雞，唏！好多嘢。我哋喺廣州市嗰時唔系好世界嘞！周時都槍林彈雨，最慘系民國九年丶民國十年丶民國十一丶十二丶十三年，呢幾年最慘。年年都有一兩仗嘅，戒嚴嘅，枕住打嘅 ⋯⋯

女歌伶及八音館


杜煥1926年正式落香港居住，1929年和一位歌伶結婚。 當年聽歌伶唱曲，是一種主要民間娛樂。歌伶是怎樣的？在哪兒唱曲？
唱腳，即系舊時叫做唱腳，即系歌伶。舊時好少嘅，一繫上茶居唱，抑或去人哋啲燈籠局呀，嗰啲咁去唱；歌伶嚟嘅。就因為佢好唱歌，我哋都系叫做唱歌人。由於嗰陣時越南街有間八音錦，嗰間八音館叫「八音錦」，啲夥記冚把冷 （下去聲） 識嘅，由咁樣群慣至識嘅。

八音樂師弦索手


以前聽歌的場所，叫「八音館」，音樂師叫做弦索手，行內俗稱「誒誒佬」。 當年鴉片公賣，八音館樂師原來大多都吸食鴉片。
嗰陣時我哋喺越南街嗰間「八音錦」，嗰間八音館，晚晚收工都成乍（下去聲）喺處打牙鉸呀嘛，由嗰度識呀。盲公唔系個喺度嘅，不過我就識嗰啲人，嗰啲八音佬，即系玩樂器嗰班人。里邊八音館嗰班人我冚把冷 （下去聲） 識咁解。 點解我哋會識呢？你知道啦，舊時嗰啲誒（下平聲）誒（上平聲）佬個個都系道友嚟嘅。所以點解我做盲人，人哋做盲人，喺油麻地度，點解我識咁多人呢？佢哋嗰啲人又咁少呢？因為我哋識得人多就系咁嘅理由呀！ （榮：就系嗰味嘢！） 系！系嗰 ⋯⋯ 舊時好豐盛嘛，真系隨街隨巷都系嘅！

舊日瞽師有排場


杜煥到了香港不久，就在煙館和妓院娼寮唱曲，生意很好。 南音唱得好的瞽師，就有很多客人叫唱，愛聽的捧場客對他們也頗尊重。
登臺就唔系嘞！呢邊一碟生果，呢邊一碟咸欖冰糖，嗰度一壼茶，呢頭躉低個箏，呢頭就有人茶嚟水到，生果又到位。呀！你做起嘢上嚟，唱起嘢上嚟，隔籬人有撥扇俾你，何樂而不為？嗰啲嘅架子系點？霄夜，問過先生你鍾意食乜嘢：整乜嘢霄夜呀？問你。人哋主家食炒粉炒麵啫，你系唱嘅，梗系煲飯俾你食。

花酌酒局大廳細廳


上世紀二丶三十年代香港未禁娼之前，杜煥在油麻地丶西環和石塘咀等地方的妓寨娼寮謀生，在花局酒廳唱曲。 花局是怎樣的呢？甚麼叫花酌？唱些甚麼？
花酌就喺老舉寨唱。佢咁嘛，花酌就系買個廳，有大廳有細廳。人多就買大廳，人少就買個廳仔。廳仔即系六七個人一間。買個前邊嘅叫做大廳，即系對面家下叫壽星公嗰啲咁，就叫做大官。後邊嗰啲近廚房嗰啲叫細廳，近騎樓啲叫大廳。單邊幾個叫做最大。 有啲幾圍嘅！咁嘛！各有各叫花嚟陪酒呀，呢啲叫做后土，叫陪酒呢啲叫做酒局。 （榮：佢哋食緊嘢你就唱？） 多數系咁，有時未食嘢嘅有啲，有啲未開圍就叫我哋去唱嘢，隨意叫。 酒廳唔系嘅，多數《秋恨》呀，《別姬》呀，《偷詩》呀，《問米》呀呢啲嘢多。男女《燒衣》就老舉寨多。

酒廳煙局羅漢床


上世紀三十年代初，香港娼妓和洋煙，即是鴉片，都是合法的。 妓院里的酒廳煙局是怎樣的？
酒廳咁嘅，嗱，呢間廳，有張羅漢床，羅漢床前面有兩張大馬鼓 （音「壼」），四方頭噃，一個煙局。有煙局呀，開邊打麻雀打雞呀咁，呢啲系廳嘅格嚟。我哋就俾張茶幾榔（上去聲） 住個箏咪唱嘢！嗰邊羅漢床咪聽緊嘢羅，開邊打雞又聽緊嘢，咁嘅。 （榮：原來酒廳梗有嗰啲局嘅？） 梗嘅！舊時明嘅嘛，香港有公煙賣嘛！

偷師南音編入粵曲


南音本來是失明瞽師或師娘賣唱為生的曲藝，後來粵劇和粵曲也有南音。 根據杜煥的回憶，粵劇著名的撰曲人例如吳一嘯丶南海十三郎丶朱頂鶴等，都是聽了瞽師唱南音而編入粵曲的。
朱頂鶴唱嗰支《賀新年》，之唔系平時聽我多，嗰支《睇燈》羅！嗰時晚晚喺度嘛，喺油麻地嗰邊。 撈呢行，撈偏門呢行，真系冇乜邊個唔識，所謂通宵達旦。差不多晚晚都有唱呢三兩支嘢嘞。《睇燈》呀，《別姬》呀，《偷詩稿》呀！好耐羅，嗰陣系歌林。等我想嚇系邊個 ⋯⋯ 編曲，收尾啲粗嘢至系朱頂鶴編啫。三郎啩 ⋯⋯ 好似南海三郎，同埋吳一嘯。嗰支《偷香聖手》，入碟咪因為聽我哋唱《詩稿》唱得多，喺度編入去嘅羅。《偷香聖手》，嘿，唔知邊嗰入碟，唔記得咗。 點解我知道呢？因為臨到偷香嗰陣時，仍屬我哋唱南音嗰首咁嘅詞，咁尤其是知道系邊個打嘅 ⋯⋯ 喺我哋嗰支《夜偷詩稿》嚟編落去之嘛。 哩，家下朱頂鶴嗰支《賀新年》同埋嗰支《別姬》呀。佢晚晚喺處，喺張尾床位處，我唱就喺廳處唱，佢就縮埋喺裡面牙床，對住支死人燈，聽一句抄一句羅，聽一個字抄一個字，抄唔起咪聽晚羅。收尾返去咪編咗子喉羅 ⋯⋯ 編咗段南音羅。

夥記幫忙街坊關照


舊時九龍油麻地和旺角，有八音館，有妓寨，有煙館，有草根階層和失明人租住的唐樓。 草根階層有他們生活網路，互相幫助。
我不嬲住旺角。 （榮：咁佢地點嚟叫你呀？） 叫呀！哦！有好多地方叫我嘅！戰前，即系未打仗之前，喺北海街有檔煙仔枱，嗰檔煙仔枱喺橫門嚟，喺北海街，喺越南街口！嗰處我晚晚喺度傾偈，嗰個更仔，正所謂睇住我喺處傾偈，喺度傾幾個鐘頭。 （榮：咁佢哋要你，就走嚟煙檔叫你去。） 喺煙仔枱叫，夥記好好！夥記踩單車叫我出去，如果早就！夜就唔系，夜就同我記低，如果十點鐘之前，佢梗使個夥記踩架單車入去叫我嘅。

搭食解決飯餐


舊時香港，搭食是普羅市民解決飯餐的其中方式。 第二次大戰之前，飯館和茶樓是不同的，茶樓以茶和點心為主。
未有佢（指其妻子）嗰陣時就搭食。舊時好多人搭食嘅香港。喺樓好多人搭人哋，有啲搭頭房，有啲搭二房，搭人哋啲有住家嘅食。有幾何同人出去食呀？冇嘅舊時。 舊時茶樓邊有飯賣！舊時茶樓冇飯賣，系自日本打七七盧溝橋事變後，香港啲茶樓至有飯賣咋！唔系冇嘅　。 （榮：啲茶樓凈系飲茶？） 飲茶丶點心丶包丶餅食，系咁嘅咋！晏晝有啲荷葉飯，朝頭早亦有啲荷葉飯嘅咋，邊有飯賣？自系七七盧溝橋事變後，朝頭早就有啲牛腩飯呀，又話扣肉飯呀，肉飯呀，一盅盅咁賣嘅。舊時冇嘅，整整嚇就有炒賣賣，舊時茶居邊有嘅。

戀愛逛街消費不俗


二十年代尾，杜煥因為人精靈，又唱得好，賣唱的生活和收入不錯。 後來結識了他的第一任妻子，是個女歌伶，兩人收工就相約見面行街，以杜煥的收入，拍拖消費原來也不錯。
佢（第一任妻子）系歌伶尾，又唔系行前咁啦！如果佢當紅又唔會同我哋行呀。咁我以前搵得錢呀，可以夠充橕使。嗰陣時行，使一個幾毫就好活潑啦。

租房規矩多


杜煥結婚後，在油麻地吳淞街47號3樓租住一個房間。當年租房原來有一些不成文的規矩。
你知道舊時香港地咁衰嘛，如果話有咗肚至去租地方，俾佢知道，要講明嘅，要好多錢跟尾。又話要你幾多只生雞，又話幾多利是，拜地主，派街。生定你喺佢處有肚就唔會講嘅咋，你有咗至入去住就要嘞。有呢啲咁嘅問題嘛！所以有咗一兩個月佢唔知嘛。

嬰兒難養易夭折


杜煥曾經生過四個兒女，不全部都幼年夭折，養得最大的一個也只養到五歲就死去。 杜煥憶述舊時嬰兒夭折率高，廣華醫院每天都有死嬰。
嗰時好多嘢嘅，又話急驚風，好惡養嘅。嗰陣養細路講話咁容易呀？廣華醫院朝朝嗰張床真系二三十個掉喺處嘅，好似家嚇咁呀？ 所以話舊時啲嬰兒唔系易養嘅，家陣就話易養嘅之噃。舊時嬰兒好惡養嘅，我哋父母九胎至有四個。好似家下咩，家下啲細路出世有九成幾。輪到我哋做父母嘅時候都好化學之嘛！戰前嗰啲嬰兒都好難養嘅。話名叫做養過四胎嚟嘅。

香港發達有三家


戰前香港有三種人賺到很多錢，杜煥形容為「發三家」，三家是甚麼人？
舊時在香港，即系我哋初到香港嗰十零年，即未廢娼之前，即系仲有花界嗰陣時哩，1935年廢花界嘛。廢娼嘛，先就廢西人嘅，第二年至廢我哋唐人呀。廢娼！有娼之時，周圍嗰啲俱樂部，啲俱樂部興點呢？所以香港地叫做發三家呀嘛，舊時呀，撈家丶蜑家丶客家咁嘅。發三家嘛香港舊時。 點解發三家呢？蜑家，蜑家者即系艇上啦，舊時運盤貨，呀，盤貨裡面就好多嘢啦！正所謂舊時嗰啲雜差守尖沙咀同埋守長洲，叫做金山埠咁巴閉嘛；第一地方嚟呀。舊時運動都要搵嗰啲地方守嘛。 客家就咁，香港地就客家地頭嘛，香港呀，香港九龍都系客家地頭。所以舊時嗰啲所謂傳話呀；舊時要傳話嘅噃，任何邊一間差館都有傳話嘅噃。幫辦鬼頭上門乜都帶埋個傳話嘅。呢種傳話都系客家人，佢近地嘛！呢處佢自細嘛！ 1935年，撈家，嗰啲嘛！ （問：開賭檔呀嗰啲啦！）系嘞！即系走私漏稅嗰啲。

舊銀兩與新銀圓


今日香港現在還有俗語說：「受人二分四。」表示打工收入微薄。二分四其實與舊時的銀元本位有關。杜煥當年加入盲人組織，永久會費一個四，即舊時的一兩銀，怎樣換算呢？
個四銀錢，俾咗個四就永遠嘅嘞（類似盲人工會的會費）。舊時叫做一兩銀，個五佢就收個四嘅！一兩銀突咗八釐嘛；個四銀錢突咗八釐佢冇得續嘅！

香港淪陷缺米缺糧


第二次大戰香港淪陷是香港人的悲慘的歷史。杜煥記憶和描述非常生動。日本攻打香港，英軍未投降之前，缺米缺糧。失明的杜煥就是靠街坊幫助渡過日子。淪陷之前幾天他更曾經跟隨朋友到尖沙咀太古倉搶米。
唉！就在港九兩地過了三年零八個月哩，真系好慘，點慘法？事故太多，變遷甚大呀。嗱，頭一次，咁初期無米賣啦，在我哋更慘啦，系好彩，生來我哩，系油麻地，幸得有咁多熟街坊及各人；好彩貴人幫助，咁哩，得以維持生命啦。唉！捱到正月米單一上，每人有半斤米一日呀，咁市面上各人暫時漸漸一路平安嘞，已度過嘞。喺嘞，一到六月十二，蓬聲就響喎，響乜嘢呀？演習呀，宣佈一比四呀。慘啦，又次街頭街尾啲餓殍滿布喇。唉！又一輪恐慌，咁就捱啦，捱到年尾漸漸平安嘞，市面人心暫定嘞。 好！一過一九四三年，七月一號又次變遷羅，平安定咗啫，不下都系幾個月，七八個月，蓬！一式化，抵制港紙，要沒收！喺啦，搞到萬物即刻就起三倍嘞。喺羅，搞到滿 ⋯⋯ 又試不過一星期唔夠，又試滿布呀餓殍在街頭。講到廟 ⋯⋯ 我哋所見者哩，廟街嗰列呀，但凡空鋪每晚都有呻吟在此，天明之後呀，拾屍真系不計其數羅。我親自踢到嘅，我數過有六七仗咁多！

市面恐慌遍地死傷


淪陷之後，很多香港人紛紛逃回中國大陸。杜煥的瞽師同行死的死，走的走，只剩下三幾個人。
咁就真正令人回味，當日之時，唉，真系無限傷心，見者傷心，講者哩今時都流淚。但願此後我哋各人永遠不見呢啲咁嘅事故現出，咁就祝賀各人，藉賴天恩。 呀！幾多凄慘方纔捱到一九四四年，佢話停止配米噃，嚇！又次再製造一回，咁呀，嗰回都冇咁慘，都略有些恐慌一個月度啦，咁市面暫定嘞。好嘞！人心直過，咁我賣唱又都好彩噃，好彩在邊度哩？因為個個都趯清光嘞。嚇！我哋行家死有死，趯有趯，真系趯剩三幾個嘅啫。系嘞！系我一個人在此就無趯到，因為一式化嗰陣時呀，最慘呀嗰年，燈火限制呀，人哋唔損傷我損傷，喺啦，點損傷法哩？凄涼羅！

港人紛逃自由區


杜煥也曾經想過走難回大陸的自由區，但想到無以謀生，結果還是留在香港。
1943年嗰陣時我就咁嘅，日本佬嗰陣時好多事乾嘅。咁呀，燈火限制嘛，軍票一式化嘛。7月1號，燈火限制12點就要熄燈嘅嘞！咁就變咗 ⋯⋯ 我做夜生活嘅，不嬲都靠呢啲地方嘛。所以一到熄燈啲人發茅嘞，唔敢叫啦。咦！諗嚇都要趯路噃，我諗唔到自己會喺處過得嗰個時期嘅噃，因為啲行家趯唔少嘛。啲人趯路哂咁滯嘛，系剩我自己咁滯嘅啫，啲行家就。 嘿！死羅，幾十蚊軍票，百幾銀港銀，一火水罐米，一金魚缸，冚把冷（上去聲）幾乎凹哂嘞，凹剩嗰幾十蚊港紙唧，軍票都凹埋，米都凹埋嘞。弊嘞，要趯更？要趯去第二處？日本仔唔趯路哩，我哋冇地走嘅噃！只可去惠州呀上面嗰啲地方之噃。咁嗰啲地方，去自由區要唱粵曲嘛，南音就實唔得！唔會聽嘛！啲客家地方點會聽唱南音呀？

戰後賣唱私娼興盛


捱過大戰，杜煥又恢復在妓院娼寮賣唱。當時香港早已禁娼，杜煥賣唱的是在私娼地方。
（榮：嗰時有冇啲常客搵你？） 有，如果冇就弊啦！系得兩條街計埋，系得十間八間系中意之嘛！第啲唔中意呀嘛！ （榮：雞搵你抑或啲人客搵你？）雞！ （啲人客俾錢羅？咁你唱幾耐？）多數就系個零鐘頭，多數系；唱兩支嘢就個零鐘頭啦！嗱，唱一支《問米》，抑或唱一支《男燒衣》，咁就個幾鐘頭啦！一個鐘頭過外啦！ （榮：人客啱啱到嗰時唱，還是走嘅時候唱？）唔系！唔系咁嘅！系過夜嗰啲呀！過夜客，佢唔系話就咁嘅客，冚把冷（上去聲）都喺處過夜，喺處又請食霄夜呀咁嘅。差不多成日嗰個老舉啲皮費都系佢嘅啦！

賭館興起娛樂場


戰後經過幾年復元，市面漸漸升平，娛樂場所紛紛興起。當時的所謂娛樂場，主要講賭館。杜煥記得1944年尾，在深水埗丶旺角和油麻地，開始有賭館出現。
不過開娛樂場哩，就1944。1944就12月23，我哋唐歷計。嗰陣開始有娛樂場嘞！ 深水埗就「大華」啦，同埋里便「恆芳」啦，仲有好多我唔知架，油麻地就「品心」丶「大觀」啦，「大觀」即系家陣時嘅「萬壽宮」呀嘛，「彌敦」啦 ⋯⋯ （榮：主要都系賭錢羅？賭乜嘢？麻雀呀咁？） 骰寶丶牌九丶番攤，呢三樣！

賭館主持成顧客


有了賭館，杜煥又多了賣唱的主雇，就是打理賭館的負責人。
我講話喺「彌敦」，晚晚唱到五點幾嗰度，佢呀，佢就有得撈呀！ 佢開咗間長房，佢系打理人，就帶埋家眷喺埋處住嘞。 （榮：佢系負責開個娛樂場呀？）負責，唔系開；負責打理，咁就帶埋公婆仔姆，喺埋嗰度住呀。 （榮：所以你唱唔系唱俾啲賭客聽。）唔系！ （榮：你唱俾入面嘅管理人聽！除咗喺「彌敦」娛樂場唱，仲有冇喺第二度娛樂場唱？）娛樂場，冇！由2月19打後就開始，至到 ⋯⋯ （榮：就喺「彌敦」唱呀？）5月初7晚，1945呀！

煙館公然中環私娼


1935年香港廢娼，但廢娼之後私娼林立，近似公開，是甚麼原因？
1926年我哋到香港，1935年至禁娼。 廢娼之前唔系，廢娼之後先至系之嘛！嗰時廢娼之後 35，36年，37嗰幾年，上海街同埋越南街有好多嗰啲咁嘅竇嘛！嗰啲紅煙館啲女招待都唔知幾多，好似開雞竇咁。 私就反為明，即系等於公開。政府就冇規矩，根本就唔系私嘅，不過就大開水喉，唔理咁解之嘛！ 唔系呀，嗰時四周圍都系煙館。政府系冇呀，政府唔許可架，警察唔理就冇事啦！ 香港地系咁嘅啦，明即是暗，暗即是明。即系好似中環嗰啲私鬼雞竇咁，真系好似老舉寨咁嘅噃！放鈔呀，放溪錢呀，掉到隨街系嘅噃，即系舊時明寨一樣嘅規矩，系嘛？擺開門戶嘅噃。實在系暗呀？明系雞竇私娼，不過變成咁哩。

紅磡煙館仗義留人


香港1931年立法禁煙，但實則到50年代仍然有不少非法鴉片煙館。 1955年杜煥去了幾個月澳門之後回到香港，無處棲身，就曾經在紅磡一間煙館住了一段時期。
里邊紅磡嘅煙館，有個老細，聽見我返咗過嚟，就使啲人叫我入去見佢嘛！見到佢。 「點呀？有冇地方住呀？」 「鬼咩，邊處住呀？」 「梗系啦！香港哋不摟系咁嘅嘛，留食不留宿。咁啦，你唔嫌嘅，你就走上呢處踎啦！你又咁多人，所有客你都識得嘅。自然煙就唔使逗，飯呢？喺度，有錢就俾錢買米，冇錢你就叫佢喺櫃桶攞，出佢嘅數，出老細嘅數。冇老友嚟嘅都 ⋯⋯ 我嚟嗰陣時。」 好呀！所以話我一生人，真系最好呢啲，呢啲咁嘅難得。靠啲乜嘢喎？你又盲嘅，又唔系靠你打，又唔系靠你講，又唔系靠你人面，又唔系靠你幫手。靠乜嘢呀？ 喺處住，就住到呢個 1955年7月20，就入港台嘞。

佐治公園大眾娛樂


戰後和平，杜煥晚上在油麻地佐治公園賣唱，十分受歡迎，反映當年普羅市民生活的一面。
唉！點解呢？因為喺佐治嗰處開個檔。咁好嘞，嚇！因為去門口唱嚇，問人攞錢我唔慣，所以幸得朋友，一眾好友幫忙呀，嚇！同我搬啲櫈呀咁，出去到系佐治公園處唱咗兩年，令得街坊人人都幾好嘞，幾如意嘞，幾合得街坊嘅心理呀。真系落雨呀，埋街市咁唱嘞，除非。差不多幾乎嗰啲聽嘢嘅人，仲緊要過我開檔咁巴閉。一落雨哩，正所謂呀，一眾客齊手夾腳同我將啲家生搬埋街市呀，來開檔唱過，咁嘅。咁呢個檔口估話好好嘞 ⋯⋯

新鮮事物麗的呼聲


1949或1950年時，香港曾經實施宵禁。之後麗的呼聲出現，市民生活娛樂方式就有所改變了。
又出麗的呼聲，一齣麗的呼聲我哋雙管齊下嘛。 幾樣呀嘛，又出夜禁嘛。1949年定50年，嗰陣時夜禁，十二點唔俾打麻雀，禁止喧嘩嘛。 又出麗的呼聲嘞，出麗的呼聲最慘啦。呢九龍呀，冚把冷（上去聲）都聽麗的呼聲，佢又唔使靠包租嘅電，咁樣使乜幫襯我呢？早，佢有麗呼聲聽嘞。夜，嘈！唔敢嘞。咁嘛，迫住我哋要開檔啦。周圍諗，諗，諗，諗好多笪地方然後至念到去官涌啦！

香港電臺南音節目


上一輩的人很多還記得在上世紀七十年代之前，香港電台和商業電台都有南音節目。原來香港電台在戰前早已有瞽師演唱節目。杜煥記得的瞽師，可能是連香港電台本身也很難找到歷史紀錄。
因為香港台呀，戰前至到戰後，嗰啲行家入去做呢嗰南音節目呀，入去咁就咁嘅嘞。 嗱！舊時初起時，阿勤丶盲福，一日就一日嘅嘞，一個禮拜得一日，咁嘅噃。咁又到沈恩，又系一個禮拜一日；入去咁就咁。又到日本仔時何耀華，又系嘞。好！一轉咗和平咁啦，我同孔捷榮入去做過啦。我哋兩家喺上邊做，好彩博到順便做住家叫唱呀嘛；博生意，即系當賣告白，咁樣，嚇。咁就做咗兩個禮拜唔做，就推嘞。率之做咗四個禮拜就唔做，做咗四回我就唔做。兩個禮拜一回，有乜用唧？孔捷榮就夾猛去啫，叫個開眼嘅去拍佢啦。點知拍咗一期，第二期劉少川 ⋯⋯ 嗰陣劉少川做呀嘛，取消嘞，咁呀嘛。 咁到何臣同孔捷榮結拜咗嘞，結咗拜做兄弟就好啦，佢上去搵劉少川攞番個節目嘞。 星期五，系得個星期五，足足做咗兩年。咁就逐漸孔捷榮條氣唔順呀，聽見廣州上面咁豐阜唄，佢就返上廣州，就辭咗，俾咗過陳日做，咁陳日咪喺度做啦。

電台演唱博取生意


50年代末，杜煥到香港電台演南音節目，收入如何？
（榮：你去一次幾多錢？）嗰陣時？一次35蚊咋頭頭！有乜用唧？一個禮拜得一次。 （榮：嗰時35蚊好多嚇羅！）系啫，我知道！我就想唔做嘞，就俾我朋友鬧住，就系招呼我上到嗰個。「咁你最低限度有卅幾蚊一個禮拜呀，你嗰餐茶，嗰餐煙，頂得住嚇呀！又何必呢？唏，咁你又博人哋嗰啲叫嘅啫！」 咁7月10日去，收尾率之做到八月尾，即系做咗四次啦。到8月尾，鍾恩龍就話：「睇嚇嘞，好似話俾多個節目你嘅。好似系第二個月系嘅。」實繫系嘅嘞，不過佢話定好似系，呢啲鍾恩龍嗰啲幽默嘢。 好嘞，九月就俾兩個節目嘞，有70蚊一個禮拜啦。到第二年，就俾夠三個節目嘞，即系1957年，57就俾。冇錯，一個禮拜兩次做咗好耐呀，57年哩就俾多次嘞，俾三次呀。咁就幾好啦！一個禮拜三次嘞。 58年哩，升多10蚊，咁就45，好有心機做羅！

七十年代中斷南音


杜煥在香港電台唱了15年，一星期三次。可見南音是受聽眾歡迎的曲藝節目。 他一直唱到1970年底，這時候歌曲風尚改變了，電台取消南音節目，改為播中丶西流行曲為主。
直情70年，哩，玩口味喎！歇嚇先喎，梗系咁推嘅啦，戇居！唔通話唔愛嘞咁咩，梗嘅啦！好聽啲嘛！我套《再生緣》都夾猛埋嘅，如果系要正式嚟做嘅，仲要做多一年至得，至做得埋。咁預早一個月通知叫早啲埋咗佢咯，咁就埋咗佢。 （嗰時你一個禮拜三次，一丶三丶五呀？）一丶三丶五羅。 （榮：幾點到幾點呀？）啲時間變更好多。嗱！有時年年變都有嘅。最長遠就好似三點至四點。我都唔記得真啦！ （一次有半個鐘頭？）亠次半個啫嘛！ （半個鐘頭有45蚊都幾好喎！）唔系話佢唔好，我冇話佢唔好！

吸毒人編唱戒毒歌


60年代香港有禁毒運動，有一次在九龍伊利沙白青年館舉行綜合晚會。當中有南音禁毒歌，竟然是由一直吸鴉片的杜煥來撰曲。 這也可謂香港宣傳禁毒一段有趣的小插曲。
禁毒運動，我同鍾恩龍編嗰啲歌詞。佢話：「你唔好將你自己嚟比得格！」系，我唔知有兩句嘢，即系勸禁毒呀嘛！喺伊利沙白禮堂呀。禁毒運動我哋做嘞。 後尾俾啲老細笑到我面都黃呀。「你戒甩 嘅啦？」

戒毒不易鴉片難求


從來到香港不久，未到二十歲就開始染上毒癮，杜煥一生都在吸食鴉片。 很多人以為曲藝界很多唱者吸鴉片，是與其氣魄與腔喉韻味有關，但杜煥斷然說無關。只怪自己年少無知，習染不良嗜好。 杜煥的鴉片癮是到1971年左右才戒掉的。怎樣戒？
（榮：系唔系好辛苦嘅啫，戒嗰陣時？） 梗系啦！俾時間長呀，俾啲時間嚟博佢。如果一氣就唔得，我哋頂唔順呀！淡啲，即系淡啲淡啲咁。 我就咁，頭頭一錢，就落二兩水；二兩水就嚟做三日。飲完嗰三日，第二次又一錢，又系三日；第三回又系三日；第四回三日半。 （嗰時一錢要幾錢呀？）有限啫，一錢十幾蚊之嘛！ （邊度去買到呀？）梗系叫啲道友去買。 （你點樣決定要戒呢？）唓！你去邊度搵呀？又貴又惡搵。 （系呢幾年惡搵咗？）系呢三四年啦！家下頭尾四年啦！呢左近都系啦！ （即系要搵都搵到呀？）搵就搵到。貴嘞，成六七十蚊一錢，成四倍。咁咪戒咗啦。

日四五十勉強維生


1970年香港電台取消南音節目後，杜煥只能在旺角街頭唱曲，在先施公司門前最多。一個月中或者有五六次有人找他上門去唱。生活非常勉強。
（榮：凈系靠一個月五次六次幫啲住家唱，咁夠唔夠錢過活？） 咁呀都可以嘅，你估要番去買田咩！如果唔夠嘅咪勤力啲羅，唔夠咪去先施公司地方，去多兩晚羅！ （而家咁你去先施公司一晚可以搵到幾多錢？唱都唔會唱好耐啦？） 話唔埋架！好似話個零鐘頭啦，有時就睇嚟湊啦，有時撞著啲知音人呀，十蚊呀廿蚊呀都有。普通嚟計五六十都有嘅。普通計得噃，唔好計一晚晚噃。有時一晚十零蚊，廿零蚊都有之喎。即系普通嚟計，拉勻計，都系四十零五十蚊度啦。

傷殘津貼聊幫補窮人


1973年以後，隨著社會經濟發展，香港開始有老人和傷殘津貼。金額雖然少，但對窮困階層，也算有一些幫助。
好彩，好彩家下有番呢百零銀幫補。哩，啲傷殘津貼哩！有百幾嘛，政府津貼殘癈嗰啲呀！有百零呀。我哋幾十年喺處都冇，咁又點唧？ （榮：幾時開始有？）舊年啦！ （點解忽然間有津貼嘅？）嘿，呢啲唔知佢啲議員嘞，即系話嗰啲老人金，七十五歲領嗰啲哩！咁我又未夠，有啲傷殘津貼，幾好呀！傷殘份子有百幾，百零銀都好嘅。系唔系都有幾蚊打嚇底先呀。 我哋啲正所謂成日講茶，如果好似人哋咁喺屋企煲飯食就夠嘅。買一斤米呀，食唔哂呀嘛，一斤又點食得哂呀？買啲咸魚仔咁蒸，點唔夠食呀？夠！不過你啲又話買煙啦，又講飲茶哩，又講去街哩，多事嘅啫咁就。

食指民生一日開支


究竟在1970年代中，香港草根階層的生活消費如何？看看杜煥講他一日的開支就知了。
朝頭早，點乜都三個零銀錢。唔使你多呀，一盅飯去咗兩個幾，一籠燒賣，抑或一碟燒賣，三個幾啦！一盅茶，總共四蚊啦大佬。嘩，啲數嚟嘅。咁就到晏晝十一二點，十一二點呢一餐最少都四蚊，至少嘞，有時仲七個幾八蚊呀。呀，又一陣啦，一陣到五點零嗰餐飯，整碗湯飯，或者整個湯飲呀，整碗白飯，咁又四個幾丶五蚊丶五個幾，呢啲系數嚟。 呢啲，大話怕計數，一計起就系數。就喺呢處十幾蚊一日羅。咁其他去嚇地方，去嚇邊處呀 ……

歷史流逝鳥烏聲中


1975年，榮鴻曾請杜煥在上環富隆茶樓唱曲錄音，重構舊茶樓賣唱的環境。 在富隆茶樓，茶客如常把鳥籠掛起，茶樓夥記斟茶叫賣點心，杜煥唱曲，背景有茶客談笑聲丶鳥兒唱歌聲丶叫賣點心聲，混為一片。杜煥顯然也很開心自在。 富隆是香港最後的傳統茶居，在杜煥唱曲錄音的後一年拆了，杜煥也在1979年過世。 這種舊式茶居的聲音景貌，就成為香港歷史的一部分了。 ⋯⋯ 這是瞽師杜煥一個人的故事，也是一個香港故事。
嘻嘻，啲雀仔音呀嘛！雀仔唔拘呀！ （問：雀仔咁嘈！）雀仔唔拘 ⋯⋯ 雀仔唔拘嘅呵 ⋯⋯ （播出錄音） 呢架系乜嘢牌子呀？ （榮：呢架系美國公司出嘅牌子。）哦！ （榮：唱完咗十二段，下次唱乜嘢？下次呢？） 報仇啦 ⋯⋯ 嗰日我講你聽系 ⋯⋯ 百分之四十，家下計埋就（唱了）百分之八十，百分之七十幾八十 ⋯⋯ 下次就《報仇》啦，《復仇》哩！

>>>>>>>>>>

>>>>>>>>>>

>>>>>>>>>>

我都係想影張相啫

是咁的，小弟同大家一樣俗，去旅行喎，飛左成八千幾公里喎，唔係唔影張相，打個卡示威啊。事源小弟當年同年同友人到布拉格一遊，一落機那畫面太美我不敢看，hi，個天陰到silent hill咁係咩玩法先？

於是我等誠心祈求上蒼，希望孝感動天可以放睛一日比我做個死港女影張「我就站在布拉格黃昏的廣場」咁樣既相。好不容易焚左三日香，第四日上蒼終於聽到我既請求（計埋時差一來一回差唔多），放睛左一個下晝咁大把。嘩！我當然立即拖家帶口出外踏青啦係唔係。正當我去到一個平原廣闊、瞭近目前既地方時，不旦止有最出命既紅色屋頂啦，仲要係山頂有啲樹啊葉啊咁圍住， 仲唔係時機？身為一個四肢不勤，五殼不分既死港女，我山長水遠，又越過高山又越過低谷托部單反上嚟，真係為左影景咩？學我老母話齋，你比幾蚊買張postcard咩景都有齊啦！

呢個時候有個好心的外國人話幫我地手影合照，咁梗係好㗎。點知我接過黎一睇，不得了，點解可以用單反影到貼紙相既效果？你真了不起！點先可以係一個唔係自拍既情況下影大家既大頭，然後隔離仲有啲樹啊葉啊做邊框先？後製都慳返係唔係？咁究竟我特登企係呢個咁開闊既地方既意義係咩？但係出於外交禮節（城邦會戰勝歸來！）我地都微微笑咁多謝佢。身為一個港女冇人可以教識我放棄，但同時我又係一個毒撚，我驚係原地再搵其他人幫我地影會傷害當事人既自尊心，算啦，我認我係淆底。總之我地係扮哂野行開左一陣，隔左一兩個字又返返去原地果到搵人幫手再影，今次，我地搵左本身都揸住部單反既人幫我地，唔單止用英文，仲用埋世界通行既body language 指住身後個景框起佢，表明我地想影個背景啊啊啊啊啊！點知！我諗係民族性既問題，佢地真係好鍾意影人。

係，係我既錯，我忘記左西方係強調個人主義，而中國藝術既基本精神係天人合一！我點可能要求歐洲人明白「采菊東籬下，悠然見南山」既意境，我點可能要求佢明白咩為之物我一體，而唔係我凌駕於物之上！一切都係我既錯。

>>>>>>>>>>

>>>>>>>>>>

>>>>>>>>>>

是咁的，我嘅職業係動物傳心師

1.是咁的，我嘅職業係動物傳心師，如果你有興趣，可以搵我。 事先聲明，我無辦法睇相就知動物講乜，所以只接受見面傳心，咪send張布歐相嚟問我佢去咗邊。 2.新聞刺針 近排好多人開始留意動物傳心依樣嘢，事關有線《新聞刺針》篤爆咗一班呃飯食嘅傳心師。 「只要有心，人人都可以做得到。」只要有心，係人都可以係食神。 「哦死物嚟嘅？」係呀，唔係點跣你一鑊金。 「曾經有無布歐出現過呢？」《龍珠》入面有一隻。 「譬如佢哋會儲存咗嗰個人嘅情緒。」兜吖兜吖繼續兜吖。 我望住fb不停被些牙嘅動物傳心新聞，真係於心不忍，因為柒到覺得好似「今見孺子將入於井」咁， 唔幫下手嗌cut個良心會過意唔去。 無惻隱之心非人也，《新聞刺針》真係個個都非池中物，你睇佢哋被傳心師姐姐問：「咁張相係咪依 隻？」嗰陣，個「係」字答得幾斬釘截鐵、強而有力就知，佢哋係以破釜沉舟之勢要大踢爆，令人不 得不喺心入面拍手叫好。 3.餐肉 講返動物傳心係咩嚟先，簡單講就係可以同動物溝通，依種能力有行家歸咎於量子力學，利申，我就 唔識啲咁深嘅嘢。有時會覺得神棍呃人同自圓其說嘅技術真係好高超，呃人嘅時候就話量子力學科學 ，被人篤穿咗就話信則有不信則無；如果係科學，就唔會信則有不信則無啦！我係唔信水會蒸發上天 落雨，係咪水點就唔會蒸發上天？科學係你信唔信都會有，一開始宣傳動物傳心話係科學已經輸咗─ ─輸在無腦。 但各位放心，小弟唔同，小弟的確擁有無辦法解釋嘅傳心能力，依種能力喺我隻貓餐肉就死嘅時候， 突然出現。 嗰陣餐肉已經奄奄一息，我喊到口腫面腫。 獸醫話，差唔多喇，有咩要講記住講；嗰時我心諗，人話嚟喎，我講咗佢都唔識聽啦。 4.十三年 人同動物，因為語言不通，就算我話我愛你，佢地都聽唔明。 但唔知點解，嗰一刻我竟然好似對住個就死嘅親人咁，講咗最後嘅說話：「餐肉唔好死」其實餐肉已 經陪咗我十三年，佢年事已高，係好普通嘅老死，算係壽終正寢。 餐肉聽到我嘅聲音，微微轉頭。佢對眼，已經無咗以往嘅神彩，係凝視死亡嘅瞳孔。 見到佢咁，我真係好心痛、好心痛。 餐肉嘅腹部微微起伏，每呼吸一次，腹部嘅起伏幅度就更小。 5.傳心 由我十歲開始到依家，我從未有一日唔係同餐肉一齊過，但過多幾分鐘，餐肉就會永遠喺我生命之中 消失。 我用手一下一下掃佢背脊，呢個係佢最鍾意嘅摸法，由餐肉細細粒嘅時候開始，每次我咁樣掃，佢就 好快瞓著。 「瞓啦瞓咗就舒服啲」 餐肉虛無嘅雙眼之中，閃過一絲不捨，但我諗佢未必係唔捨得我，只係我自作多情。 佢轉過頭，合埋眼。 「喵。」烏蠅拍翼都比餐肉嘅叫聲更加響亮。 「金仔。」嗰一刻，我腦入面出現咗一把從來無聽過，但好熟悉嘅聲音。 「餐肉係咪你呀？」我問，獸醫即刻皺眉望住我。

>>>>>>>>>>

>>>>>>>>>>

>>>>>>>>>>

